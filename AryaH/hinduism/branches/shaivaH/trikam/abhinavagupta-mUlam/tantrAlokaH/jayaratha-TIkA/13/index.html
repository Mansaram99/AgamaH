<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>आगमे विश्वासटिप्पन्यः  | १३</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.105.0">
    
    
      <META NAME="ROBOTS" CONTENT="INDEX, FOLLOW">
    

    <link href="/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/" rel="alternate" type="application/rss+xml" title="आगमे विश्वासटिप्पन्यः" />
    <link href="/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/" rel="feed" type="application/rss+xml" title="आगमे विश्वासटिप्पन्यः" />

    <meta property="og:title" content="१३" />
<meta property="og:description" content="त्रयोदशमाह्निकम्
&quot; विवेक &quot;
जयवर्धनः सुखर्द्धिं वर्धयतात्पूर्णचन्द्रविशदगतिः ।
आप्याययति जगद्यः स्वशक्तिपातामृतासारैः ॥
इह संविदि फलभेदोऽत्र न प्रकल्प्यो मनीषिभिः ।&quot; (मा। वि। २।२५)
इत्याद्युक्त्या यद्याणवादीनामनुत्तरपदावाप्तिरेव फलं तदेक एवोपाय
उपदिश्यतां किमेभिस्त्रिभिः? &ndash; इत्याशङ्कां
निराचिकीर्षुरधिकारभेदमुपदिष्टं द्वितीयार्धेन
शक्तिपातक्रमविवेकमभिधातुं प्रतिजानीते ↓
अथाधिकृतिभाजनं क इह वा कथं वेत्यलम् ।
विवेचयितुमुच्यते विविधशक्तिपातक्रमः ॥ १३-१ ॥
इहेति, आणवादावुपायत्रये ॥ १ ॥
नन्वन्यैरुक्तः शक्तिपातविवेक इति किमिहापि तेन स्यात्, बाढं किन्तु
तदेवानूद्य दूषयित्वा स्वसिद्धान्तः करिष्यते &ndash; इत्याह &ndash;
तत्र केचिदिह प्राहुः शक्तिपात इमं विधिम् ।" />
<meta property="og:type" content="article" />
<meta property="og:url" content="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/" /><meta property="article:section" content="AryaH" />



<meta itemprop="name" content="१३">
<meta itemprop="description" content="त्रयोदशमाह्निकम्
&quot; विवेक &quot;
जयवर्धनः सुखर्द्धिं वर्धयतात्पूर्णचन्द्रविशदगतिः ।
आप्याययति जगद्यः स्वशक्तिपातामृतासारैः ॥
इह संविदि फलभेदोऽत्र न प्रकल्प्यो मनीषिभिः ।&quot; (मा। वि। २।२५)
इत्याद्युक्त्या यद्याणवादीनामनुत्तरपदावाप्तिरेव फलं तदेक एवोपाय
उपदिश्यतां किमेभिस्त्रिभिः? &ndash; इत्याशङ्कां
निराचिकीर्षुरधिकारभेदमुपदिष्टं द्वितीयार्धेन
शक्तिपातक्रमविवेकमभिधातुं प्रतिजानीते ↓
अथाधिकृतिभाजनं क इह वा कथं वेत्यलम् ।
विवेचयितुमुच्यते विविधशक्तिपातक्रमः ॥ १३-१ ॥
इहेति, आणवादावुपायत्रये ॥ १ ॥
नन्वन्यैरुक्तः शक्तिपातविवेक इति किमिहापि तेन स्यात्, बाढं किन्तु
तदेवानूद्य दूषयित्वा स्वसिद्धान्तः करिष्यते &ndash; इत्याह &ndash;
तत्र केचिदिह प्राहुः शक्तिपात इमं विधिम् ।">

<meta itemprop="wordCount" content="16108">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="१३"/>
<meta name="twitter:description" content="त्रयोदशमाह्निकम्
&quot; विवेक &quot;
जयवर्धनः सुखर्द्धिं वर्धयतात्पूर्णचन्द्रविशदगतिः ।
आप्याययति जगद्यः स्वशक्तिपातामृतासारैः ॥
इह संविदि फलभेदोऽत्र न प्रकल्प्यो मनीषिभिः ।&quot; (मा। वि। २।२५)
इत्याद्युक्त्या यद्याणवादीनामनुत्तरपदावाप्तिरेव फलं तदेक एवोपाय
उपदिश्यतां किमेभिस्त्रिभिः? &ndash; इत्याशङ्कां
निराचिकीर्षुरधिकारभेदमुपदिष्टं द्वितीयार्धेन
शक्तिपातक्रमविवेकमभिधातुं प्रतिजानीते ↓
अथाधिकृतिभाजनं क इह वा कथं वेत्यलम् ।
विवेचयितुमुच्यते विविधशक्तिपातक्रमः ॥ १३-१ ॥
इहेति, आणवादावुपायत्रये ॥ १ ॥
नन्वन्यैरुक्तः शक्तिपातविवेक इति किमिहापि तेन स्यात्, बाढं किन्तु
तदेवानूद्य दूषयित्वा स्वसिद्धान्तः करिष्यते &ndash; इत्याह &ndash;
तत्र केचिदिह प्राहुः शक्तिपात इमं विधिम् ।"/>

      
    

    <script type="text/javascript">
    
    let baseURL = "https:\/\/vishvAsa.github.io\/AgamaH\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/AgamaH\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/AgamaH\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/AgamaH\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/AgamaH\/edit\/content\/\u0022,\u0022mainSections\u0022:[\u0022aryah\u0022],\u0022mainsections\u0022:[\u0022aryah\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/AgamaH\/AryaH\/hinduism\/branches\/shaivaH\/trikam\/abhinavagupta-mUlam\/tantrAlokaH\/jayaratha-TIkA\/13\/".replace(basePath, "/");
  pageVars.pageParams = {};
  pageVars.pageSource = "AryaH\/hinduism\/branches\/shaivaH\/trikam\/abhinavagupta-mUlam\/tantrAlokaH\/jayaratha-TIkA\/13.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/AgamaH/webpack_dist/uiLib-bundle.js"></script>




    <link rel="stylesheet" href="/AgamaH/css/fonts.css">
<link rel="stylesheet" href="/AgamaH/css/@fortawesome/fontawesome-free/css/solid.min.css">

<link rel="stylesheet" href="/AgamaH/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/" />
<link rel="alternate" hreflang="sa-Deva" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">आगमे विश्वासटिप्पन्यः <br/> १३</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select id="transliterationDropdown" size="1" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <a class="btn btn-secondary" onclick="module_uiLib.changeTextSize(2)">A+</a>  
          <a class="btn btn-secondary" onclick="module_uiLib.changeTextSize(-2)">A-</a>
          🗨:
          <select id="commentStyleDropdown" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandAll': 'true'})">↕️️</a></div>
          <div><a id="printButton" class="btn btn-secondary" onclick="module_uiLib.default.query.setParamsAndGo({'printLayout': 'on'})">🖨️️</a></div>
        </div>
        <div class="row col  d-flex justify-content-center">
          <div><a id="speakerButton" class="btn btn-secondary" onclick="module_uiLib.default.content.handleSpeakToggle()">🎧️</a></div>
          <button id="speakerPauseButton" class="btn btn-secondary">⏸</button>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
      <div id="audioOptionsDiv" class="row justify-content-center" hidden>
        <select id="voices" class="form-select bg-secondary text-light"></select>
        <div>
          <p class="lead">Vol</p>
          <input type="range" min="0" max="1" value="1" step="0.1" id="volume" />
          <span id="volume-label" class="ms-2">1</span>
        </div>
        <div class="mx-5">
          <p class="lead">Rate</p>
          <input type="range" min="0.1" max="10" value="1" id="rate" step="0.1" />
          <span id="rate-label" class="ms-2">1</span>
        </div>
        <div>
          <p class="lead">Pitch</p>
          <input type="range" min="0" max="2" value="1" step="0.1" id="pitch" />
          <span id="pitch-label" class="ms-2">1</span>
        </div>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="१३">१३</h1>
    
    <a id="editLink" class="btn btn-primary noPrint"  href="https://github.com/vishvAsa/AgamaH/edit/content/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p>त्रयोदशमाह्निकम्</p>
<p>&quot; विवेक &quot;</p>
<p>जयवर्धनः सुखर्द्धिं वर्धयतात्पूर्णचन्द्रविशदगतिः ।<br>
आप्याययति जगद्यः स्वशक्तिपातामृतासारैः ॥</p>
<p>इह संविदि फलभेदोऽत्र न प्रकल्प्यो मनीषिभिः ।&quot; (मा। वि। २।२५)</p>
<p>इत्याद्युक्त्या यद्याणवादीनामनुत्तरपदावाप्तिरेव फलं तदेक एवोपाय<br>
उपदिश्यतां किमेभिस्त्रिभिः? &ndash; इत्याशङ्कां<br>
निराचिकीर्षुरधिकारभेदमुपदिष्टं द्वितीयार्धेन<br>
शक्तिपातक्रमविवेकमभिधातुं प्रतिजानीते ↓</p>
<p>अथाधिकृतिभाजनं क इह वा कथं वेत्यलम् ।<br>
विवेचयितुमुच्यते विविधशक्तिपातक्रमः ॥ १३-१ ॥</p>
<p>इहेति, आणवादावुपायत्रये ॥ १ ॥</p>
<p>नन्वन्यैरुक्तः शक्तिपातविवेक इति किमिहापि तेन स्यात्, बाढं किन्तु<br>
तदेवानूद्य दूषयित्वा स्वसिद्धान्तः करिष्यते &ndash; इत्याह &ndash;</p>
<p>तत्र केचिदिह प्राहुः शक्तिपात इमं विधिम् ।<br>
तं प्रदर्श्य निराकृत्य स्वमतं दर्शयिष्यते ॥ १३-२ ॥</p>
<p>इमं विधिमिति, उपक्रान्तं शक्तिपातविवेकप्रकारम् &ndash; इत्यर्थः ॥ २ ॥</p>
<p>नन्विह प्रकृतिपुरुषविवेकज्ञानान्मुक्तिस्तस्य च वैराग्यादि निमित्तमिति<br>
किमदृष्टस्य शक्तिपातस्य परिकल्पनेन? &ndash; इत्याशङ्कां गर्भीकृत्य<br>
साङ्ख्यात्तावदाधिक्यं प्रतिपादयति &ndash;</p>
<p>तत्रेदं दृश्यमानं सत्सुखदुःखविमोहभाक् ।<br>
विषमं सत्तथाभूतं समं हेतुं प्रकल्पयेत् ॥ १३-३ ॥</p>
<p>सोऽव्यक्तं तच्च सत्त्वादिनानारूपमचेतनम् ।<br>
घटादिवत्कार्यमिति हेतुरेकोऽस्य सा निशा ॥ १३-४ ॥</p>
<p>तत्रेति परकीयशक्तिपातविवेकानुवादतन्निराकरणस्वमतप्रदर्शनेषु<br>
कर्तव्येषु शक्तिपातक्रमोपपादनपरतयेदमुच्यते &ndash; इत्यर्थः । इदमिति<br>
महदादिक्षित्यन्तम्, सुखदुःखमोहभाक्तत्वादेव विषमं<br>
परस्पराङ्गाङ्गिभावावस्थितसत्त्वादिगुणरूपम् &ndash; इत्यर्थः ।<br>
तथाभूतमिति सुखदुःखमोहस्वभावम् । सममिति<br>
अनङ्गाङ्गिभावावस्थितगुणम् &ndash; इत्यर्थः । अत एव शत्त्वरजस्तमसां<br>
साम्यावस्था प्रकृतिः&quot; &ndash; इत्युक्तम् । स इति हेतुः । नन्वस्तु<br>
साङ्ख्यमतमेतद्वैषम्यं साम्यविश्रान्तमिति; साम्यं च<br>
नित्यमेकमकारणपूर्वकं तत ऊर्ध्वं तु तद्धेतुभूतं तत्त्वान्तरं<br>
न सम्भवेदिति किं नाम तत आधिक्यम्? &ndash; इत्याशङ्क्याह &ndash; तच्चेत्यादि ।<br>
अयं चात्र प्रयोगः &ndash; अव्यक्तं कार्यम्, आचैतन्ये सत्यनेकत्वात्,<br>
यदाचैतन्ये सत्यनेकं तत्सर्वं कार्यं यथा घटः, यन्न कार्यं<br>
तदाचैतन्ये सत्यनेकं न भवति यथात्मा, आचैतन्ये सत्यनेकं<br>
चाव्यक्तम् तस्मात्कार्यमिति । उक्तं च प्राक् &ndash;</p>
<p>&ldquo;अचेतनमनेकात्म सर्वं कार्यं यथा घटः ।<br>
प्रधानं च तथा तस्मात्कार्यं नात्मा तु चेतनः ॥&rdquo; (९।१५६)</p>
<p>इति । कार्यत्वाच्चाव्यक्तस्य किं कारणम् &ndash; इत्युक्तम् &ndash; हेतुरेकोऽस्य सा<br>
निशेति ॥ ४ ॥</p>
<p>नन्वेवमस्माकमिव प्रकृतिर्मायैव भवतां विश्वकारणमस्तु किं<br>
तदधिष्ठात्रेश्वरेणापि? &ndash; इत्याशङ्क्याह &ndash;</p>
<p>सा जडा कार्यताद्रूप्यात्कार्यं चास्यां सदेव हि ।<br>
कलादिधरणीप्रान्तं जाड्यात्सा सूतयेऽक्षमा ॥ १३-५ ॥</p>
<p>तेनेशः क्षोभयेदेनां क्षोभोऽस्याः सूतियोग्यता ।</p>
<p>ननु कार्यजाड्याद्यद्यपि मायाया अपि जाड्यं तत्कुम्भकारस्यापि<br>
कुम्भवत् तत्प्रसज्यते? &ndash; इत्याशङ्क्याह &ndash; &ldquo;कलादिधरणीप्रान्तं<br>
कार्यं चास्यां सदेव हि&rdquo; इति । नियतिदशायां हि यदेव यस्य<br>
केनचिद्रूपेणानुयायि भासते तदेव तस्य मृदिव घटस्य मुख्यं<br>
कारणं तत्रैव चास्य सत्त्वम् &ndash; इति भावः । तेनेति सूत्यक्षमत्वेन<br>
हेतुना । एवं च प्रकृतिपुरुषादिविवेकज्ञानादेव मुक्तिर्न स्यात् &ndash;<br>
इत्यावेदितम् । नहि ईश्वरशक्तिपातमन्तरेण तद्विवेकज्ञानमेवोदियादिति<br>
तन्निमित्ताया मुक्तेरपि कोऽवसरः । एतच्च प्रागेवोपपादितं नेह<br>
पुनरायस्तम् ॥ ननु चेश्वरक्षोभितेयं किं नाम सुवीत ? &ndash;<br>
इत्याशङ्क्याह &ndash;</p>
<p>पुंसः प्रति च सा भोग्यं सूतेऽनादीन् पृथग्विधान् ॥ १३-६ ॥</p>
<p>भोग्यमिति कलादिक्षित्यन्तम् । एवम्प्रसवश्चास्या न स्वार्थं जाड्यात्,<br>
नापीश्वरार्थं तस्य शुद्धबोधैकरूपत्वात् तत् किं प्रति? &ndash;<br>
इत्याशङ्क्योक्तम् &ndash; अनादीन् पृथग्विधान् पुंसः प्रतीति ॥</p>
<p>ननु यद्येवं तत् पुंस्त्वाविशेषान्मुक्ताणून् प्रत्यपि किं न तत्सुवीत? &ndash; इत्याह &ndash;</p>
<p>पुंसश्च निर्विशेषत्वे मुक्ताणून् प्रति किं न तत् ।</p>
<p>अथोच्यते तत्कर्मसंस्कारसहचारितयास्या एवं सूतियोग्यत्वं<br>
मुक्ताणुषु च कर्मसंस्कार एव नास्तीति कथं तान् प्रत्येवं स्यादिति<br>
तत्तेषां कर्मसंस्काराभावः कुतस्त्यः &ndash; इत्याह &ndash;</p>
<p>निमित्तं कर्मसंस्कारः स च तेषु न विद्यते ॥ १३-७ ॥</p>
<p>इति चेत्कर्मसंस्काराभावस्तेषां कुतः किल ।</p>
<p>कुत इति न कुतश्चित् &ndash; इत्यर्थः ॥</p>
<p>यतो न तावद्भोगात्कर्मक्षयः, द्विधा हि भोगः सम्भाव्यते<br>
क्रमेणाक्रमेण वा । तत्र क्रमेण भोगे कर्मान्तरप्रसङ्गो दुर्निवार इति<br>
कदाचिदपि नास्य क्षयः स्यात्, अक्रमेण पुनरेषां भोग एव न भवेत्,<br>
एवं हि कर्मणा क्रमफलदानात्मा स्वभाव एव त्यक्तो भवेत् । न चैतत्,<br>
इत्युभयथापि न कर्मक्षयः सिद्ध्येत् । तदाह &ndash;</p>
<p>न भोगादन्यकर्मांशप्रसङ्गो हि दुरत्ययः ॥ १३-८ ॥</p>
<p>युगपत्कर्मणां भोगो न च युक्तः क्रमेण हि ।<br>
फलेद्यत्कर्म तत्कस्मात्स्वं रूपम् सन्त्यजेत् क्वचित् ॥ १३-९ ॥</p>
<p>ज्ञानात्कर्मक्षयश्चेत्तत्कुत ईश्वरचोदितात् ।<br>
धर्माद्यदि कुतः सोऽपि कर्मतश्चेत्तदुच्यताम् ॥ १३-१० ॥</p>
<p>अथ</p>
<p>&ldquo;ज्ञानाग्निः सर्वकर्माणि भस्मसात्कुरुतेऽर्जुन ।&rdquo; (गी। ४।३७)</p>
<p>इत्याद्युक्त्या यदि ज्ञानात्कर्मक्षय इष्यते तज्ज्ञानेऽपि किं निमित्तम् &ndash;<br>
इत्युक्तम् तत्कुत इति । तस्य हि<br>
षट्षोडशपदार्थपरिशीलनाद्यनेकप्रकारमन्यैर्निमित्तमुक्तं तत्<br>
कतरत् तावत्तदेकनियतमिति न जानीमः । तत्र<br>
सेश्वरमीमांसावादाधिकारेण तावदाह &ndash; रिश्वरेत्यादि । धर्मादिति<br>
अपूर्वादिशब्दव्यपदेश्याद्यजेतेत्यादिचोदनालक्षणादर्थात् &ndash; इत्यर्थः<br>
। तस्यापि किं निमित्तम् &ndash; इत्युक्तम् कुतः सोऽपीति । कर्मत इति, विहितं हि<br>
कर्म क्षणिकत्वाच्चिरभावि फलं दातुमसमर्थमिति तत्सिद्धयेऽन्तरा<br>
पुंसां संस्कारविशेषः कल्पनीयो यो धर्म इत्यपूर्वमिति च<br>
व्यपदिश्यते यद्वशादियं निखिलैव कर्मफलव्यवस्था सिद्ध्येत् ।<br>
यदाहुः &ndash;</p>
<p>&ldquo;फलाय कर्म विहितं क्षणिकं चिरभाविने ।<br>
तत्सद्भिर्नान्यथेत्येवमपूर्वमधिगम्यते ॥&rdquo;</p>
<p>इति । तदिति कर्म येन संस्कारद्वारिका ज्ञानावाप्तिः स्यात् । उच्यतामिति<br>
साक्षेपं प्रश्नेनात्यन्तमसम्भाव्यत्वं सूचितम् ॥ १० ॥</p>
<p>तदेवाह &ndash;</p>
<p>नहि कर्मास्ति तादृक्षं येन ज्ञानं प्रवर्तते ।<br>
कर्मजत्वे च तज्ज्ञानं फलराशौ पतेद् ध्रुवम् ॥ १३-११ ॥</p>
<p>चो हेतौ । फलराशौ पतेदिति फलरूपम् भवेत् &ndash; इत्यर्थः ॥ ११ ॥</p>
<p>न च कर्मान्तरफलने कर्मान्तरस्य प्रक्षयो न्याय्यः &ndash; इत्याह &ndash;</p>
<p>अन्यकर्मफलं प्राच्यं कर्मराशिं च किं दहेत् ।</p>
<p>एवं हि फलत्वाविशेषात् स्वर्गपश्वादिरूपमपि फलं ज्ञानजनकं<br>
कर्मापि दहेत् &ndash; इत्याशयः ॥</p>
<p>ननु कर्मफलत्वाविशेषेऽपि तथेश्वरेच्छावशाज्ज्ञानमेव<br>
कर्मान्तरदाहकं न स्वर्गपश्वाद्यपि? &ndash; इत्याशङ्क्याह &ndash;</p>
<p>ईशस्य द्वेषरागादिशून्यस्यापि कथं क्वचित् ॥ १३-१२ ॥</p>
<p>तथाभिसन्धिर्नान्यत्र भेदहेतोरभावतः ।</p>
<p>क्वचिदिति ज्ञाने, अन्यत्रेति स्वर्गपश्वादौ, भेदहेतोरभावात् इति, न हि<br>
रागद्वेषादिविरहभाज ईश्वरस्यैवं कश्चिद्विशेषोऽस्ति येन विनापि<br>
निमित्तमेकं दाहकत्वेनाभिसन्दध्यादितरच्च दाह्यत्वेनेति ॥</p>
<p>न च कर्मफलत्वेऽपि ज्ञानस्येश्वरेच्छोपनतमेव कर्मान्तरदाहकत्वं<br>
किन्तु युक्तिबलोपनीतम् &ndash; इत्याह &ndash;</p>
<p>नन्वित्थं प्रदहेज्ज्ञानं कर्मजालानि कर्म हि ॥ १३-१३ ॥</p>
<p>अज्ञानसहकारीदं सूते स्वर्गादिकं फलम् ।<br>
अज्ञानं ज्ञानतो नश्येदन्यकर्मफलादपि ॥ १४ ॥</p>
<p>इह तावदनुष्ठीयमानमग्निहोत्रहवनादिलक्षणं कर्म</p>
<p>&ldquo;कर्तर्यबोधे कार्मं तु&rdquo; (रि। प्र। ३।६)</p>
<p>इत्याद्युक्तेरज्ञानसहकारितमेव तत्तत्स्वर्गादिकं फलं जनयेत्,<br>
अज्ञानं च कर्मान्तरहेतुमत्तयोदिताज्ज्ञानान्नश्येदिति वस्तुतः<br>
सहकार्यभावात् प्रतिरुद्धफलजननसामर्थ्यं कर्म जायते &ndash;<br>
इत्येतावदुच्यते ज्ञानं कर्मजालानि प्रदहेदिति ॥</p>
<p>ननु यदि नाम फलदानसहकारिभूताज्ञाननिवर्तनद्वारेण<br>
निरुद्धफलजननसामर्थ्यं कर्म सम्पाद्यते तद्यत्राज्ञानं च न<br>
निवार्यते कर्म च निष्फलीक्रियते तत्र किं प्रतिपत्तव्यम् ? &ndash;<br>
इत्याशङ्क्याह ↓</p>
<p>उपवासादिकं चान्यद्दुष्टकर्मफलं भवेत् ।<br>
निष्फलीकुरुते दुष्टं कर्मेत्यङ्गीकृतं किल ॥ १५ ॥</p>
<p>इह खल्वन्यत्<br>
स्मृत्यादिशास्त्रान्तरोद्दिष्टमुपवासादिकमादिशब्दादनघत्वादीत्येवम्प्<br>
रकारं कर्मफलं दुष्टं भवेत् कर्मफलव्यवस्था तत्रोत्सीदेत् &ndash;<br>
इत्यर्थः । किल यतो विनाप्यज्ञाननिवृत्तिमर्थादुपवासादि<br>
प्रायश्चित्तकर्म दुष्टं श्वदंशाद्यात्मविरुद्धं कर्म<br>
निष्फलीकुरुते प्रतिरुद्धफलोत्पादनसामर्थ्यं करोत्येवं<br>
कर्मवादिभिर्भवद्भिरेवाभ्युपगतम् । यच्छातातपः</p>
<p>शुव्रतं तु शुना दष्टं त्रिरात्रमुपवासयेत् ।&quot;</p>
<p>इति ॥ १५ ॥</p>
<p>तन्नैतद्युक्तमज्ञानविनिवर्तनद्वारेण कर्म निष्फलीक्रियते न वा &ndash;<br>
इति दूरदूरा चिन्ता स्यात् ? &ndash; इत्याशङ्क्याह ↓</p>
<p>अज्ञानमिति यत्प्रोक्तं ज्ञानाभावः स चेत्स किम् ।<br>
प्रागभावोऽथवा ध्वम्स आद्ये किं सर्वसंविदाम् ॥ १३-१६ ॥</p>
<p>कस्यापि वाथ ज्ञानस्य प्राच्यः पक्षस्त्वसम्भवी ।</p>
<p>&ldquo;ज्ञानाभावः&rdquo; इति प्रसज्यप्रतिषेधावलम्बनात् । ध्वंसः<br>
प्रध्वंसाभावः । तत्र च प्रागभावं तावद्विकल्पयति आद्य<br>
इत्यादिना । कस्यापीति प्रतिनियतस्य । प्राच्यः पक्ष इति<br>
सर्वसंविदभावलक्षणः ॥</p>
<p>नह्येवं कश्चित्क्रमः सम्भवति, यदनादावस्मिन् संसारे यस्य न<br>
किञ्चिदात्मास्तीति तदाह ↓</p>
<p>न किञ्चिद्यस्य विज्ञानमुदपादि तथाविधः ॥ १३-१७ ॥</p>
<p>नाणुरस्ति भवे ह्यस्मिन्ननादौ कोऽन्वयक्रमः ।</p>
<p>एवं ह्यसावनेलमूकतया घटादिप्राय एव भवेदित्यभिप्रायः । एवं<br>
सर्वसंविदभावपक्षं प्रतिक्षिप्यैकतरज्ञानाभावपक्षमपि<br>
प्रतिक्षिपति &ndash;</p>
<p>भाविनः प्रागभावश्च ज्ञानस्येति स्थिते सति ॥ १३-१८ ॥</p>
<p>मुक्ताणोरपि सोऽस्त्येव जन्मतः प्रागसौ न च ।<br>
ज्ञानं भावि विमुक्तेऽस्मिन्निति चेच्चर्च्यतामिदम् ॥ १३-१९ ॥</p>
<p>भाविन इति भविष्यतः । भूतस्याभावे हि प्रध्वंसाभावो भवेत् &ndash;<br>
इति भावः । न केवलमस्मदादेर्बद्धात्मनो<br>
यावन्मुक्ताणोरपीत्यपिशब्दार्थः । स इति भाविज्ञानप्रागभावः ।<br>
कथम् ? &ndash; इत्याह &ndash; जनमत इत्यादि, असौ प्रागभावो ह्युत्पत्तेः<br>
प्राग्भवेदित्युक्तम् । न चास्मिन्मुक्ताणावुत्पत्स्यमानं ज्ञानमेवं<br>
चर्च्यतां कस्मान्न मुक्ताणौ ज्ञानं भावीति ॥ १९ ॥</p>
<p>तदाह ↓</p>
<p>कस्माज्ज्ञानं न भाव्यत्र ननु देहाद्यजन्मतः ।<br>
तत्कस्मात्कर्मणः क्षैण्यात्तत्कुतोऽज्ञानहानितः ॥ १३-२० ॥</p>
<p>अज्ञानस्य कथं हानिः प्रागभावे हि संविदः ।<br>
अज्ञानं प्रागभावोऽसौ न भाव्युत्पत्त्यसम्भवात् ॥ १३-२१ ॥</p>
<p>इह बद्धाणुष्वपि हि बाह्येन्द्रियबुद्धिसम्बन्धाद्युपस्थापितविषयत्वे<br>
ज्ञातुरेव ज्ञानत्वं व्यवह्रियते, न तु वस्तुतो ज्ञानस्योदयव्ययौ स्तः,<br>
मुक्ताणुषु पुनर्देहेन्द्रियादिसम्बन्धवन्ध्यतया ज्ञानस्य<br>
व्यावहारिक्यप्युत्पादादिवार्ता दूरतो निरस्तेत्युक्तं &ndash; &ldquo;देहाद्यजन्मतः&rdquo;<br>
इति । विकल्पज्ञानं तु मुक्तत्वादेवात्र नाशङ्कनीयम् ।<br>
&ldquo;अज्ञानहानितः&rdquo; इत्यज्ञानसहचरितानि कर्माणि किल फलन्तीति<br>
प्रागेवोक्तम् । ननु मुक्ताणौ भाविज्ञानप्रागभावलक्षणमज्ञानं न<br>
स्यादित्युक्तमज्ञानस्य कथं हानिरिति । अवश्यं हि मुक्ताणोरपि भाविनो<br>
ज्ञानस्य प्रागभावो भवेत् &ndash; इत्याह &ndash; प्रागभावे हि<br>
संविदोऽज्ञानमिति । संविदः&quot; इति कस्यचिद्भाविनो ज्ञानस्य &ndash;<br>
इत्यर्थः । ननु मुक्ताणावुत्पत्स्यमानं ज्ञानमेव नास्ति, &ndash; इति कस्य<br>
प्रागभावः स्यात् &ndash; इत्याह &ldquo;प्रागभावः&rdquo; इत्यादि ॥</p>
<p>ननु मुक्ताणौ भाविज्ञानासम्भवे किं निमित्तम्? &ndash; इत्याह &ndash;</p>
<p>कस्मान्न भावि तज्ज्ञानं ननु देहाद्यजन्मतः ।<br>
इत्येष सर्वपक्षघ्नो निशितश्चक्रकभ्रमः ॥ १३-२२ ॥</p>
<p>एवं हि भाविज्ञानाभावे देहाद्यजन्म निमित्तम्, तत्रापि कर्मक्षैण्यं<br>
तत्राप्यज्ञानहानिस्तत्रापि भाविज्ञानानुत्पादस्तत्रापि देहाद्यजन्म<br>
तत्रापि कर्मक्षैण्यमित्येवं परिवर्त्तमानं मूलक्षतिकरं<br>
चक्रकचोद्यमापद्यते इति नेदं युक्तमुक्तमज्ञानं ज्ञानस्य प्रागभाव<br>
इति ॥ २२ ॥</p>
<p>न चात्र प्रध्वंसाभावोऽपि न्याय्यः &ndash; इत्याह &ndash;</p>
<p>अथ प्रध्वम्स एवेदमज्ञानं तत्सदा स्थितम् ।<br>
मुक्ताणुष्विति तेष्वस्तु मायाकार्यविजृम्भितम् ॥ १३-२३ ॥</p>
<p>सदा स्थितमिति, तत्तद्विषयाहितसुखदुःखज्ञानाद्यात्मनो<br>
भोगस्यात्यन्तविनिवृत्तेः, तत्तेष्वप्यज्ञानस्य सदा स्थितत्वात्<br>
तत्सहचरितानि कर्माण्यपि फलन्तीति तन्निमित्तकमायीयमलोल्लासे<br>
कलादिक्षित्यन्तस्य तत्कार्यस्यापि समुल्लासोऽस्तु, बद्धाणुभ्यो मुक्ताणवो<br>
न विशिष्येरन् &ndash; इत्यर्थः ॥ २३ ॥</p>
<p>एवं प्रसज्यप्रतिषेधपक्षं प्रतिक्षिप्य पर्युदासमुपक्षिपति &ndash;</p>
<p>अथाज्ञानं नह्यभावो मिथ्याज्ञानं तु तन्मतम् ।<br>
तदेव कर्मणां स्वस्मिन्कर्तव्ये सहकारणम् ॥ १३-२४ ॥</p>
<p>ननु यदि नाम कर्मणां स्वकर्तव्यतायां मिथ्याज्ञानं<br>
सहकारिकारणं तत्किमेषां फलोत्पत्तिकाल एव<br>
सहकारितयाऽऽकस्मिकमापतेदुत स्वोत्पत्तिकालात्प्रभृति<br>
फलावध्यनुवर्तते इति वाच्यम् &ndash; इत्याह &ndash;</p>
<p>वक्तव्यं तर्हि किं कर्म यदा सूते स्वकं फलम् ।<br>
तदैव मिथ्याज्ञानेन सता हेतुत्वमाप्यते ॥ १३-२५ ॥</p>
<p>अथ यस्मिन्क्षणे कर्म कृतं तत्र स्वरूपसत् ।<br>
मिथ्याज्ञानं यदि ततस्तादृशात्कर्मणः फलम् ॥ १३-२६ ॥</p>
<p>तदैव सतेति, मृद इव दण्डादिना कार्योत्पादकाल एवोपनिपतता &ndash;<br>
इत्यर्थः । तादृशादिति, मिथ्याज्ञानसहचरितात् । तेन यथा<br>
क्षित्यादिसहचरितादन्त्याद् बीजादेरङ्कुरादि स्यात् तथा<br>
मिथ्याज्ञानसहचरितात् कर्मणस्तत्तद्भोगादिलक्षणं फलमिति ॥ २६ ॥</p>
<p>एतदेव क्रमेण प्रतिक्षिपति &ndash;</p>
<p>प्राक्पक्षे प्रलये वृत्ते प्राच्यसृष्टिप्रवर्तने ।<br>
देहाद्यभावान्नो मिथ्याज्ञानस्य क्वापि सम्भवः ॥ १३-२७ ॥</p>
<p>उत्तरस्मिन्पुनः पक्षे यदा यद्येन यत्र वा ।<br>
क्रियते कर्म तत्सर्वमज्ञानसचिवं तदा ॥ १३-२८ ॥</p>
<p>अवश्यमिति कस्यापि न कर्मप्रक्षयो भवेत् ।</p>
<p>&ldquo;प्रलय&rdquo; इति देहप्राणबुद्धिशून्यानामपि सङ्क्षयात् प्रकृष्टे लये<br>
महासंहारे &ndash; इत्यर्थः । प्राच्येति प्राथमिक्याद्येति यावत् । इहादिसर्गे<br>
तावदीश्वरः स्वकर्मानुरूप्येणैवाणूनां तत्तद्देहसंयोजनादि<br>
विदध्यादिति नास्ति विमतिः । कर्म चाज्ञानसहचरितमेव फलति,<br>
अज्ञानं च तदा देहाद्यसम्भवे निरधिकरणं नास्तीति<br>
तत्साहचर्याभावात्प्रतिरुद्धफलजननसामर्थ्येषु कर्मसु<br>
सृष्ट्यसम्पत्तेस्तत्र प्रवृत्तिमात्रमपि नेश्वरस्य सिद्ध्येदिति न<br>
किञ्चित्स्यात् । अथ कर्मणामुत्पत्तिकालादारभ्य<br>
फलपर्यन्तमज्ञानस्यानुवर्तमानत्वं तत्सर्वकालमेषामवश्यमेव<br>
तत्साचिव्यं स्यादिति कदाचिदपि कस्यापि न कर्म क्षीयेत,<br>
अज्ञाननाशाद्धि तन्नश्येदित्युक्तम्, अज्ञानं चात्र<br>
सर्वदैवानुवर्तमानमवतिष्ठते इति कथमेवम्भावो भवेत् ॥ २७-२८ ॥</p>
<p>ज्ञानिनापि हि क्रियमाणं कर्म कर्मतयैवाज्ञानसहचरितं स्यात्,<br>
तत्तत्रापि तन्निरुद्धफलभाजनसामर्थ्यमित्यज्ञानिषु का वार्ता ।<br>
भवतु वा, मिथ्याज्ञानसाहचर्याभावाज्ज्ञानिना क्रियमाणं कर्म<br>
निष्फलं ज्ञानादर्वाक् कृतं तु कथमेवं स्यात् &ndash; इत्याह &ndash;</p>
<p>यद्यपि ज्ञानवान्भूत्वा विधत्ते कर्म किञ्चन ॥ १३-२९ ॥</p>
<p>विफलं स्यात्तु तत्पूर्वकर्मराशौ तु का गतिः ।</p>
<p>का गतिरिति ज्ञानिनोऽप्यनन्तपूर्वकर्मवैफल्ये न किञ्चिन्निमित्तं<br>
सम्भवेत् &ndash; इत्यर्थः ॥</p>
<p>ननु किमनेन नः पक्षेण प्राच्य एव पक्षोऽस्तु यत् प्रलयस्य<br>
वृत्तत्वाद्देहाद्यभावेऽपि चित्स्वभावत्वादणूनां ज्ञानं<br>
सम्भवत्येव ? &ndash; इत्याह &ndash;</p>
<p>अथ प्रलयकालेऽपि चित्स्वभावत्वयोगतः ॥ १३-३० ॥</p>
<p>अणूनां सम्भवत्येव ज्ञानं मिथ्येति तत्कुतः ।<br>
स्वभावादिति चेन्मुक्ते शिवे वा किं तथा न हि ॥ १३-३१ ॥</p>
<p>भवतु नामैषां ज्ञानम्, मिथ्यात्वं पुनः कुतस्त्यम् ? &ndash; इत्युक्तम् &ndash;<br>
&ldquo;मिथ्येति तत्कुतः&rdquo; इति । अथ ज्ञानत्वादेव ज्ञानस्य मिथ्यात्वं<br>
तच्चित्स्वभावत्वाविशेषान्मुक्ताणूनां शिवस्यापि वा कथं न<br>
मिथ्याज्ञानयोगः ? &ndash; इत्याह &ndash; &ldquo;मुक्ते शिवे वा किं तथा न हि&rdquo; इति ॥<br>
३१ ॥</p>
<p>नन्विह सामान्येनाज्ञानं न विवक्षितं किन्तु<br>
प्रकृतिपुरुषविवेकादर्शनरूपम् यथा साङ्ख्यैराख्यातम्, तदेवाह &ndash;</p>
<p>यच्चादर्शनमाख्यातं निमित्तं परिणामिनि ।<br>
प्रधाने तद्धि सङ्कीर्णवैविक्त्योभययोगतः ॥ १३-३२ ॥</p>
<p>दर्शनाय पुमर्थैकयोग्यतासचिवं धियः ।<br>
आरभ्य सूते धरणीपर्यन्तं तत्र यच्चितः ॥ १३-३३ ॥</p>
<p>बुद्धिवृत्त्यविशिष्टत्वं पुंस्प्रकाशप्रसादतः ।<br>
प्रकाशनाद्धियोऽर्थेन सह भोगः स भण्यते ॥ १३-३४ ॥</p>
<p>प्रधाने परिणामिनि निमित्तमिति तत्तद्बुद्ध्यादिरूपतया<br>
प्रधानपरिणामार्थम् &ndash; इत्यर्थः । तदेव च<br>
भोगापवर्गमयसाङ्कर्यवैविक्त्यदर्शनाय भवेदित्युक्तम् &ldquo;तद्धि<br>
सङ्कीर्णवैविक्त्योभययोगतो दर्शनाय&rdquo; इति । यदाहुः &ndash;</p>
<p>&ldquo;विना सर्गेण बन्धो हि पुरुषस्य न युज्यते ।<br>
सर्गस्तस्यैव मोक्षार्थं… ॥&rdquo;</p>
<p>इति । तत्र परिणामित्वं तावदाह &ndash; &ldquo;पुमर्थेत्यादि&rdquo; । पुंसः<br>
प्रधानकैवल्यावधिपरिच्छिन्ने साङ्कर्यदर्शनात्मन्यर्थे<br>
येयमेकाऽनन्यसाधारणा कार्यजननाभिमुख्यलक्षणा योग्यता<br>
तत्सचिवं तत्सहकृतम् &ndash; इत्यर्थः । तदुक्तम् &ndash;</p>
<p>&ldquo;पुरुषस्य दर्शनार्थः कैवल्यार्थस्तथा प्रधानस्य ।<br>
पङ्ग्वन्धवदुभयोरपि संयोगस्तत्कृतः सर्गः ॥&rdquo;</p>
<p>&ldquo;प्रकृतेर्महांस्ततोऽहङ्कारस्तस्माद्गणश्च षोडशकः ।<br>
तस्मादपि षोडशकात्पञ्चभ्यः पञ्च भूतानि ॥&rdquo; (सां।का।२२)</p>
<p>इति । नन्वेवं परिणमतु प्रधानं साङ्कर्येण वैविक्त्येन वा,<br>
दर्शनं पुनरत्र किं नामोच्यते? &ndash; इत्याशङ्क्याह &ndash; &ldquo;तत्रेत्यादि&rdquo; ।<br>
तत्रैवं प्रधानस्य परिणामे पुंस्प्रकाशसङ्क्रान्तिमहिम्ना<br>
तत्तदर्थाकाराया बुद्धेराचैतन्येऽपि<br>
चेतनायमानतयावस्थानाद्यच्चितः पुरुषस्यौदासीन्येऽपि<br>
स्वच्छायासङ्क्रान्तिद्वारेणोभयतो निर्मलदर्पणप्रख्याया<br>
बुद्धेरिदमहं जानामीत्येवमात्मिकया वृत्त्या<br>
कर्तृतयेवाभिमानात्सारूप्यं स एव विषयच्छायायोगिन्यां बुद्धौ<br>
चिच्छायासङ्क्रान्तेः साङ्कर्यदर्शनात्मा भोगो भण्यते ↓ इति<br>
वाक्यार्थः । यदुक्तम् &ndash;</p>
<p>&ldquo;तस्मात्तत्संयोगादचेतनं चेतनावदिव लिङ्गम् ।<br>
गुणकर्तृत्वेऽपि तथा कर्तेव भवत्युदासीनः ॥&rdquo; (साम्। का। २०)</p>
<p>इति ॥ ३४ ॥</p>
<p>एवं साङ्कर्यमभिधाय वैविक्त्यं व्यनक्ति &ndash;</p>
<p>बुद्धिरेवास्मि विकृतिधर्मिकान्यस्तु कोऽप्यसौ ।<br>
मद्विलक्षण एकात्मेत्येवं वैविक्त्यसंविदि ॥ १३-३५ ॥</p>
<p>पुमर्थस्य कृतत्वेन सहकारिवियोगतः ।<br>
तं पुमांसं प्रति नैव सूते किन्त्वन्यमेव हि ॥ १३-३६ ॥</p>
<p>विकृतिधर्मेत्यनेनास्याः परिणामित्वादाचैतन्याद्युक्तम्, अत एव<br>
पुंसश्चेतनत्वादियोगात् एतद्वैलक्षण्यं कटाक्षयितुं कोऽपीति<br>
मद्विलक्षण इति चोक्तम् । यदाहुः &ndash;</p>
<p>&ldquo;त्रिगुणमविवेकि विषयः सामान्यमचेतनं प्रसवधर्मि ।<br>
व्यक्तं तथा प्रधानं तद्विपरीतस्तथा च पुमान् ॥&rdquo; (साम्। का। ११)</p>
<p>इति । वस्तुतः प्रकृतिपुरुषयोरुपरतविषयच्छायायां बुद्धौ<br>
निष्कम्पदीपशिखाप्रख्यकेवलचिच्छायासङ्क्रान्तिर्नाम<br>
वैविक्त्यज्ञानमुच्यते, यत्रेदमुपचर्यते प्रकृतिरन्या पुरुषोऽन्यश्चेति ।<br>
यदुक्तम् &ndash;</p>
<p>&ldquo;एवं तत्त्वाभ्यासान्नास्मि न मे नाहमित्यपरिशेषम् ।<br>
अविपर्ययाद्विशुद्धं केवलमुत्पद्यते ज्ञानम् ॥&rdquo; (साम्। का। ६४)</p>
<p>इति । एवं चोभयथा दर्शनात्मनः पुमर्थस्य कृतत्वात् अत एव<br>
पुमर्थैकयोग्यतात्मनः सहकारिणो वियोगात्तं प्राप्तविवेकज्ञानं<br>
पुरुषं प्रति नैव सूते प्रतिनिवृत्तप्रसवा भवति &ndash; इत्यर्थः ।</p>
<p>यदुक्तम् ↓</p>
<p>&ldquo;तेन निवृत्तप्रसवामर्थवशात्सप्तरूपविनिवृत्ताम् ।<br>
प्रकृतिं पश्यति पुरुषः प्रेक्षकवदवस्थितः स्वस्थः ॥</p>
<p>दृष्टा मयेत्युपेक्षक एको दृष्टाहमित्युपरतै(मत्ये)का ।<br>
सति संयोगेऽपि तयोः प्रयोजनं नास्ति सर्गस्य ॥ (सां।का। ६६)</p>
<p>इति । न चैवं निवृत्तप्रसवत्वात् प्रकृतेरविशेषेणैव सर्वेषां<br>
निर्मोक्षप्रसङ्ग इत्युक्तं किन्त्वन्यमेव हीति ।<br>
अन्यमित्यप्राप्तविवेकज्ञानम् &ndash; इत्यर्थः ॥ ३५-३६ ॥</p>
<p>एतदेव सङ्क्षेपेण प्रतिक्षेप्तुमुपक्षिपति &ndash;</p>
<p>अत्र पुंसोऽथ मूलस्य धर्मोऽदर्शनता द्वयोः ।<br>
अथवेति विकल्पोऽयमास्तामेतत्तु भण्यताम् ॥ १३-३७ ॥</p>
<p>एतद्धि यदि नामादर्शनात्मकमज्ञानं पुंसो धर्मस्तत्तस्य नित्यमेव<br>
बन्धे ज्ञानोदये वा विकारित्वादाचैतन्यम्, प्रकृतेश्च तद्धर्मत्वे<br>
पुंसः किमायातं येन तस्य बन्ध इति सदैवास्य निर्मोक्षः स्यात्,<br>
उभयधर्मत्वे चोभयथापि दूषणोपनिपात इत्यादि<br>
विविच्यमानमतिगहनत्वात् वस्तुतस्तु व्याहतिनिमित्तत्वमियात् &ndash; इत्याशयः<br>
। एतत् परं वक्ष्यमाणदृशा मया चोद्यमानं निर्णीयतामित्युक्तम् ↓<br>
एतत्तु भण्यतामिति ॥ ३७ ॥</p>
<p>तदेवाह ↓</p>
<p>भोगो विवेकपर्यन्त इति यत्तत्र कोऽवधिः ।<br>
विवेकलाभे निखिलसूतिदृग्यदि सापि किम् ॥ १३-३८ ॥</p>
<p>सामान्येन विशेषैर्वा प्राच्ये स्यादेकजन्मतः ।<br>
उत्तरे न कदाचित्स्याद्भाविकालस्य योगतः ॥ १३-३९ ॥</p>
<p>यदभिप्रायेणैव</p>
<p>&ldquo;कैवल्यार्थं प्रवृत्तेश्च&rdquo; (साम्। का। १७)</p>
<p>इत्याद्युक्तम् । यदि नाम निखिलसूतिसम्पत्तिरेव विवेकलाभे<br>
सूत्यन्तरसम्पत्त्ययोगादवधिः, तत्किं सापि सूतिमात्रात्मना वा स्यात्<br>
पार्थिवघटाद्यात्मविशिष्टसूत्याद्यात्मना वा ? &ndash; इत्याह &ndash; सा किं<br>
सामान्येन विशेषैर्वेति । न चैतदुभयमपि सङ्गच्छते &ndash; इत्याह &ndash;<br>
प्राच्य इत्यादि । एकजन्मत इति, एकस्यामपि व्यक्तौ सामान्यस्य<br>
कार्त्स्न्येनैव वृत्तेः । न कदाचिदिति, भाविनां<br>
सूतिविशेषाणामानन्त्यात् ॥ ३८-३९ ॥</p>
<p>ननूत्तर एव पक्षोऽस्तु आनन्त्यचोद्यं तु निःशेषविशेषानवलम्बनात्<br>
कतिपयविशेषाश्रयणाच्च न स्यात्? &ndash; इत्याशङ्कते &ndash;</p>
<p>कैश्चिदेव विशेषैश्चेत्सर्वेषां युगपद्भवेत् ।<br>
विवेकोऽनादिसंयोगात्का ह्यन्योन्यं विचित्रता ॥ १३-४० ॥</p>
<p>इह खलु प्रकृतिसंयोगानादित्वस्य तुल्यत्वात् सर्वेषामेव पुरुषाणां<br>
प्रकृतिनियतविशेषसूतिसम्पत्तिसामनन्तर्येण युगपददूरविप्रकर्षेण<br>
वा तद्विवेक उदियाच्छरदीव शालिस्तम्बानां पाक इत्येषां परस्परस्य<br>
वैचित्र्यान्तरायोगात् क्रमेण भोगापवर्गौ न स्यातामिति न<br>
साङ्ख्योक्तमप्यज्ञानं नैयायिकतामवलम्बते ॥ ४० ॥</p>
<p>अत आह &ndash;</p>
<p>तस्मात्साङ्ख्यदृशापीदमज्ञानं नैव युज्यते ।</p>
<p>साङ्ख्यदृशापीत्यपिशब्देन न केवलं प्रागुक्तक्रमेणैतन्न युज्यते<br>
यावदनेनापि मतेन &ndash; इत्युक्तम् ॥</p>
<p>नन्विह भोगापवर्गमात्रमेवोपादेयमिति तदेव विविच्यतां<br>
किमज्ञानयुक्तायुक्तत्वकथनेन? &ndash; इत्याशङ्क्याह &ndash;</p>
<p>अज्ञानेन विना बन्धमोक्षौ नैव व्यवस्थया ॥ १३-४१ ॥</p>
<p>युज्येते तच्च कथितयुक्तिभिर्नोपपद्यते ।</p>
<p>व्यवस्थयेति ↓</p>
<p>&ldquo;अयं बद्धोऽयं मुक्तः&rdquo;</p>
<p>इति ॥ ४१ ॥</p>
<p>ननु माभूदज्ञानं युक्तमयुक्तं वा किमनया नश्चिन्तया यदणूनां<br>
मायासद्भावादेव बन्धमोक्षविभागः सिद्ध्येत्? &ndash; इत्याशङ्क्याह &ndash;</p>
<p>मायाकर्माणुदेवेच्छासद्भावेऽपि स्थिते ततः ॥ १३-४२ ॥</p>
<p>न बन्धमोक्षयोर्योगो भेदहेतोरसम्भवात् ।</p>
<p>देवेच्छेति, ईश्वरशक्त्यधिष्ठानं विना हि मायादि जाड्यात्किञ्चिदपि<br>
कर्तुं न शक्नुयात् &ndash; इत्याशयः । तत इत्यज्ञानस्यायौक्तिकत्वात् । योगो<br>
युक्तिः । भेदहेतोरसम्भवादिति, नहि मायादीनां<br>
प्रतिपुन्नियतत्वादीश्वरस्य च वीतरागद्वेषत्वादयं बद्धोऽयं मुक्त<br>
इति विभागे किञ्चिन्निमित्तं सम्भवेत् &ndash; इति भावः ॥ ४२ ॥</p>
<p>एवमणूनां ज्ञत्वकर्तृत्वप्रतिबन्धकमज्ञानशब्दवाच्यं<br>
किञ्चिदावरणं वक्तव्यं येनायं बद्धोऽयं मुक्त इति विभागो भवेत् &ndash; इत्याह &ndash;</p>
<p>तस्मादज्ञानशब्देन ज्ञत्वकर्तृत्वधर्मणाम् ॥ १३-४३ ॥</p>
<p>चिदणूनामावरणं किञ्चिद्वाच्यं विपश्चिता ।</p>
<p>अज्ञानशब्देनेति, यदुक्तम् &ndash;</p>
<p>&ldquo;मलोऽज्ञानं पशुत्वं च तिरस्काररसस्तमः ।<br>
अविद्या ह्यावृतिर्मूर्च्छा पर्यायास्तत्र चोदिताः ॥&rdquo;</p>
<p>इति ॥ ४३ ॥</p>
<p>तच्च कीदृक् &ndash; इत्याह &ndash;</p>
<p>आवारणात्मना सिद्धं तत्स्वरूपादभेदवत् ॥ १३-४४ ॥</p>
<p>भेदे प्रमाणाभावाच्च तदेकं निखिलात्मसु ।</p>
<p>स्वरूपादभेदवदिति अवयविवन्निरंशात्मकम् &ndash; इत्यर्थः ।<br>
एवमप्यवयविनामानैक्ये प्रमाणमस्ति कारणभेदो नाम, नेह<br>
तथेत्युक्तं भेदे प्रमाणाभावात्तदेकमिति । निखिलात्मसु इति<br>
बहुवचननिर्देशादेकमपीदं बहुशक्तिकम्, अन्यथा ह्यस्य<br>
निखिलात्मावारकत्वं न घटेत, एकमुक्तौ वा सर्वे मुच्येरन्निति ।<br>
यदाहुः ↓</p>
<p>&ldquo;मलशक्तयो विभिन्नाः प्रत्यात्मानं च तद्गुणावरिकाः ।&rdquo;</p>
<p>इति ॥ ४४ ॥</p>
<p>तच्चैवंविधं किं नित्यं कार्यं वा, कार्यं चेत्तत्कुतोऽस्य प्रसवः   - इत्याह &ndash;</p>
<p>तच्च कस्मात्प्रसूतं स्यान्मायातश्चेत्कथं नु सा ॥ १३-४५ ॥</p>
<p>क्वचिदेव सुवीतैतन्न तु मुक्तात्मनीत्ययम् ।<br>
प्राच्यः पर्यनुयोगः स्यान्निमित्तं चेन्न लभ्यते ॥ १३-४६ ॥</p>
<p>उत्पत्त्यभावतस्तेन नित्यं न च विनश्यति ।</p>
<p>मायातश्चेदस्य प्रसवस्तत्सर्वान् प्रत्येवासावेतत् सुवीत न कञ्चिदेव वा<br>
प्रतीति, तदाह &ndash; मायातश्चेदित्यादि । ततश्च बद्धाणुवन्मुक्ताणून्<br>
प्रत्यप्यविशेषेणासावेतत् सुवीत, &ndash; इति प्राच्य एवायं पर्यनुयोगः<br>
परापतेत् । तथाहि &ndash; ज्ञानत्वादेव ज्ञानस्य मिथ्यात्वे,<br>
तत्स्वभावत्वाविशेषात् मुक्ताणुष्वपि तद्योग इत्युक्तं प्राक्, न हि वस्तु<br>
भवत्पक्षपाति भवेत् &ndash; इति भावः । अथास्य नास्ति किञ्चिन्नमित्तं<br>
तर्हि नित्यमेवास्तु &ndash; इत्याह &ndash; निमित्तमित्यादि । तेनेति निमित्तालाभेन,<br>
उत्पत्त्यभावे चायं हेतुः, तन्निमित्ताभावादुत्पत्त्यभावः,<br>
तस्माच्चेदं नित्यमिति नित्यत्वादेव चेदं न विनश्वरमित्युक्तं न च<br>
विनश्यतीति ॥ ४६ ॥</p>
<p>न केवलं नित्यत्वादेव नैतद्विनश्यति यावन्निमित्तान्तरादपि &ndash; इत्याह &ndash;</p>
<p>तत एवैकतायां चान्यात्मसाधारणत्वतः ॥ १३-४७ ॥</p>
<p>तत एव भेदे प्रमाणाभावलक्षणात् प्रागुक्ताद्धेतोरेकतायां सत्यां<br>
स्वपरसाधारणत्वाच्चैतन्न विनश्यतीति प्राच्येन सम्बन्धः । अस्य<br>
ह्येकत्वेन सर्वसाधारण्यादेकत्र नाशे सर्वत्रैवासौ स्यादिति युगपदेव<br>
सर्वे मुच्येरन् &ndash; इत्यभिप्रायः ॥</p>
<p>नन्वेतज्ज्ञानाभावमात्ररूपत्वान्न किञ्चिदिति किमनेन तुच्छेन कृत्यम्? &ndash; इत्याशङ्क्याह &ndash;</p>
<p>न वाऽवस्त्वर्थकारित्वान्न चित्तत्संवृतित्वतः ।</p>
<p>अर्थकारित्वादिति पुमावरणलक्षणायामर्थक्रियायामस्य कर्तृत्वात् &ndash;<br>
इत्यर्थः । न चैवमप्यस्य ज्ञानमेव रूपमित्युक्तं न<br>
चित्तत्संवृतित्वतः इति । न हि चिदेव चिदावरिका भवेत् &ndash; इति भावः ॥<br>
४७ ॥</p>
<p>ननु भवतु नामैतत्, आत्मनां पुनरनेन किङ्कारणकः सम्बन्धः? &ndash;<br>
इत्याशङ्क्याह &ndash;</p>
<p>न चैतेनात्मनां योगो हेतुमांस्तदसम्भवात् ॥ १३-४८ ॥</p>
<p>तदसम्भवादिति &ndash; परिकल्प्यमानो हि हेतुः किं निर्मलान् पुंसः प्रति<br>
मलं योजयेदुत समलान् (प्रति)। तत्राद्ये पक्षे<br>
निर्मलत्वाविशेषाच्छिवमुक्ताणून् प्रत्यपि योजयेत् शिववद्वा न कञ्चिदपि<br>
प्रतीति । द्वितीयस्मिन् पुनर्व्यर्थं तद्योजनं ततः पूर्वमपि<br>
समलत्वात्, अतश्चात्मनामनादिरेव तत्सम्बन्धः ↓ इति सिद्धम् । यदाहुः   -</p>
<p>&ldquo;अनाद्यनादिसम्बन्धो मल … ।&rdquo;</p>
<p>इति ।<br>
आगमोऽपि &ldquo;अनादिमलसम्बन्धाद् … ।&rdquo;</p>
<p>इत्याद्युपक्रम्य</p>
<p>&ldquo;विशुद्धं स्फटिकं कस्मात्कस्मात्ताम्रं सकालिकम् ।<br>
यथा तत्र निमित्तं नो तथा शुद्धशिवात्मनोः ॥&rdquo;</p>
<p>इति ॥ ४८ ॥</p>
<p>एतदेव व्यस्ततयोक्तमाणवमलस्वरूपं सामस्त्येनोपसंहारदिशानुवदन्<br>
मलान्तरकारणत्वं तस्यैव विधातुमाह &ndash;</p>
<p>तेनैकं वस्तु सन्नित्यं नित्यसम्बद्धमात्मभिः ।<br>
जडं मलं तदज्ञानं संसाराङ्कुरकारणम् ॥ १३-४९ ॥</p>
<p>तदेवंविधमाणवं मलं संसारस्य</p>
<p>&ldquo;शरीरभुवनाकारं मायीयम् … ।&rdquo;</p>
<p>इत्यादिना निरूपितस्य मायीयमलस्याङ्कुर इवाङ्कुरः कारणं कार्मं<br>
मलं तस्य कारणं मलद्वयस्यापि साक्षात्पारम्पर्येण च निमित्तम् &ndash;<br>
इत्यर्थः । यदुक्तम् &ndash;</p>
<p>&ldquo;मलः कर्मनिमित्तं तु नैमित्तिकमतः परम् ।&rdquo;</p>
<p>इति ॥ ४९ ॥</p>
<p>नन्वेवंविधं मलं चेन्नित्यमणुभिर्वा नित्यमेव सम्बद्धम्, तन्न<br>
कदाचिदपि संसारः शाम्येदित्यनिर्मोक्ष एव प्रसजेत् ? &ndash; इत्याशङ्क्याह   -</p>
<p>तस्य रोद्ध्री यदा शक्तिरुदास्ते शिवरश्मिभिः ।<br>
तदाणुः स्पृश्यते स्पृष्टः स्वके ज्ञानक्रिये स्फुटे ॥ १३-५० ॥</p>
<p>समाविशेदयं सूर्यकान्तोऽर्केणेव चोदितः ।</p>
<p>उदास्ते इति स्वस्मान्निरोधाख्याद् व्यापारान्निवर्तते &ndash; इत्यर्थः ।<br>
स्पृश्यते इति शिवशक्तिपातभाग्भवेत् &ndash; इत्यर्थः । तेन<br>
यथार्करश्मिस्पृष्टः सूर्यकान्तः स्वकामभिज्वलनलक्षणां<br>
क्रियां समाविशेत् तथाऽयमपि शिवशक्तिपातपूतः स्वके पूर्णे<br>
ज्ञानक्रिये, समभिव्यक्तस्वसंविद्वैभवो भवेत् &ndash; इत्यर्थः ॥</p>
<p>ननु यद्येवं तत्कथं शुद्धात्मनामपि<br>
पूर्णनिजज्ञानक्रियासमावेशाविशेषात् स्वरुपाभिव्यक्तावन्योन्यस्य<br>
वैचित्र्यं स्यात्? &ndash; इत्याशङ्क्याह &ndash;</p>
<p>रोद्ध्र्याश्च शक्तेर्माध्यस्थ्यतारतम्यवशक्रमात् ॥ १३-५१ ॥</p>
<p>विचित्रत्वमतः प्राहुरभिव्यक्तौ स्वसंविदः ।</p>
<p>अतः शिवरश्मिस्पर्शाद्धेतोरणूनां या स्वसंविदभिव्यक्तिस्तस्यां<br>
वैचित्र्ये मलसम्बन्धिन्या एव रोद्ध्र्याः शक्तेः<br>
स्वव्यापारौदासीन्यात्मनो माध्यस्थ्यस्य यत्तारतम्यं<br>
परात्परमतिशयस्तत्प्रयुक्तः क्रमो निमित्तं येनात्मनां<br>
शुद्धत्वेऽप्यन्योऽन्यस्य विशेषः ॥ ५१ ॥</p>
<p>ननु सर्वत्र पारमेश्वरः शक्तिपात एव स्वसंविदभिव्यक्तो<br>
निमित्तमित्यादिष्टं तत्कथमिह रोधशक्त्यौदासीन्यात्मा मलपरिपाक<br>
एवोक्तः? &ndash; इत्याशङ्क्याह &ndash;</p>
<p>स एष शक्तिपाताख्यः शास्त्रेषु परिभाष्यते ॥ १३-५२ ॥</p>
<p>स इति मलपरिपाकहेतुकः प्रकान्तः शिवरश्मिस्पर्शः । एष इति<br>
समनन्तरमेव प्रत्यक्षतया परामृष्टः । परिभाष्यते इति<br>
श्रीमत्खेटपालाचार्यप्रभृतिभिः स्वसमयेनावस्थाप्यते &ndash; इत्यर्थः<br>
॥ ५२ ॥</p>
<p>एवं परकीयं शक्तिपातविधिं प्रदर्श्य निराकरोति &ndash;</p>
<p>अत्रोच्यते मलस्तावदित्थमेष न युज्यते ।<br>
इति पूर्वाह्णिके प्रोक्तं पुनरुक्तौ तु किं फलम् ॥ १३-५३ ॥</p>
<p>इत्थमुक्तेन रूपेण । पूर्वाह्णिक इति नवमाह्निकादौ । पुनरुक्तौ किं<br>
फलमिति तदतिरिक्तं तु किञ्चिद्विवेच्यम् &ndash; इत्याशयः ॥ ५३ ॥</p>
<p>तदेवाह ↓</p>
<p>मलस्य पाकः कोऽयं स्यान्नाशश्चेदितरात्मनाम् ।<br>
स एको मल इत्युक्तेर्नैर्मल्यमनुषज्यते ॥ १३-५४ ॥</p>
<p>अथ प्रत्यात्मनियतोऽनादिश्च प्रागभाववत् ।<br>
मलो नश्येत्तथाप्येष नाशो यदि सहेतुकः ॥ १३-५५ ॥</p>
<p>हेतुः कर्मेश्वरेच्छा वा कर्म तावन्न तादृशम् ।</p>
<p>पाकः कोऽयमिति, न तु मल एव, स हि स्वरूपतः पूर्वमेव<br>
निराकृतप्राय इत्यभिप्रायः । एको मल इति, एकत्वे हि मलस्यैकत्रापि<br>
तन्नाशे सर्वेषामप्यसौ स्यादिति युगपदेव विश्वनिर्मोक्षप्रसङ्गः । न<br>
च रोद्ध्र्याः शक्तेरानैक्यं युज्यते &ndash; इत्युपपादितं पूर्वं येनापि<br>
युगपन्मुक्तिपरिहारकदशा स्यात्, अयमेव वा प्रत्यात्मनियत इष्यतां<br>
येन नैवं कश्चिद्दोषः इत्युक्तम् &ndash; &ldquo;अथ प्रत्यात्मनियतः&rdquo; इति । ननु<br>
भवतु नामैवमनियतो नियतो वा मलस्तस्य पुनरनादित्वात्कथं नाशो<br>
युज्येत्? &ndash; इत्याशङ्क्याह ↓ प्रागभाववदनादिरपि मलो नश्येदिति ।<br>
अनादिरपि हि प्रागभावः कार्योत्पादान्नश्येत् &ndash; इत्याशयः । यदि<br>
चानादेरयुक्तोऽपि नाशोऽभ्युपगम्यते तत्किमसौ सहेतुको निर्हेतुको वा ? ।<br>
सहेतुकत्वे च को हेतुरित्याह &ndash; तथापीत्यादि । तत्र तावत्कर्मणो<br>
हेतुत्वं(न) न्याय्यम् &ndash; इत्याह &ndash; कर्मेत्यादि । तादृशमिति &ndash;<br>
मलनाशहेतुभूतं तस्य भोगैकहेतुत्वात् । नापीश्वरेच्छायाः, साऽपि<br>
किं स्वतन्त्रा तद्धेतुरुत परतन्त्रा (न तावत्परतन्त्रा)<br>
मलकर्मपाकतारतम्यातिरिक्तस्यापेक्षणीयस्याभावात् । मले च नाश्ये<br>
तदयोगात् । नापि स्वतन्त्रा ईश्वरस्य<br>
वीतरागद्वेषत्वात्सर्वान्प्रत्यविशेषेणैव तथाभावापत्तेः ॥ ५५ ॥</p>
<p>तदाह ↓</p>
<p>ईश्वरेच्छा स्वतन्त्रा च क्वचिदेव तथैव किम् ॥ १३-५६ ॥</p>
<p>अहेतुत्वे चास्य द्वितीयक्षणपरिसङ्ख्यातो नाशः,<br>
इत्यनारब्धपरिसमाप्त एव संसारः स्यात् &ndash; इत्याह ↓</p>
<p>अहेतुकोऽस्य नाशश्चेत्प्रागेवैष विनश्यतु ।</p>
<p>प्रागेव विनश्यत्विति, स्थित्यन्तरमेवैष मा दर्शि &ndash; इत्यर्थः ॥</p>
<p>अथोच्यते निरन्तरसुसदृशक्षणान्तरसन्ततिवृत्त्या ध्वस्तोऽप्यध्वस्त<br>
इवास्ते येनादर्शनं न यायात् &ndash; इत्याह ↓</p>
<p>क्षणान्तरं सदृक् सूते इति चेत्स्थिरतैव सा ॥ १३-५७ ॥</p>
<p>एवं हि सन्तानवृत्त्या निरपेक्षतया क्षणान्तरमारभमाणो न तु<br>
विच्छेदमधिगच्छेत् &ndash; इत्युक्तम् &ndash; स्थिरतैव सा &ndash; इति । न हि<br>
अस्यान्त्यस्येव घटक्षणस्य सामग्र्यन्तरोपनिपातः सम्भाव्यते येन<br>
विसदृशकार्योत्पादे निरन्वयो नाशः स्यात् ॥ ५७ ॥</p>
<p>एतच्च मलस्य नाशमभ्युपगम्योक्तं वस्तुतस्त्वसावस्य न स्यात् &ndash; इत्याह   -</p>
<p>न च नित्यस्य भावस्य हेत्वनायत्तजन्मनः ।<br>
नाशो दृष्टः प्रागभावस्त्ववस्त्विति तथाऽस्तु सः ॥ १३-५८ ॥</p>
<p>हेत्वनायत्तजन्मनश्च प्रागभावस्य नाशो दृश्यते इति किमेतदुक्तम्? &ndash;<br>
इत्याशङ्क्याह &ndash; प्रागभावस्त्ववस्त्विति । तथास्तु स इति प्रागभावो हि<br>
अवस्तुत्वान्न काचिन्नियमेन व्यवस्था स्यात्, भावे त्वयं नियमो<br>
यदनादेरानन्त्यमिति ॥ ५८ ॥</p>
<p>अथ मलस्य न नाशः पाकः किन्त्वस्य शक्तिप्रतिबन्धो नाम &ndash; इत्याह &ndash;</p>
<p>अथास्य पाको नामैष स्वशक्तिप्रतिबद्धता ।<br>
सर्वान्प्रति तथैष स्याद् रुद्धशक्तिर्विषाग्निवत् ॥ १३-५९ ॥</p>
<p>पुनरुद्भूतशक्तौ च स्वकार्यं स्याद्विषाग्निवत् ।<br>
मुक्ता अपि न मुक्ताः स्युः शक्तिं चास्य न मन्महे ॥ १३-६० ॥</p>
<p>यदि नामास्य स्वशक्तिप्रतिबन्ध एव पाकस्तद्यथा विषमग्निर्वा<br>
प्रतिरुद्धमरणदाहशक्ती सर्वान्प्रति अविशेषेणैव स्याताम्,<br>
तथाऽयमपि प्रतिरुद्धरोधकशक्तिरिति युगपदेव सर्वे मुच्येरन् । एवं च<br>
केनापि निमित्तेन प्रतिबन्धकनिवृत्तौ यद्यस्य विषाग्निवत् पुनरपि<br>
स्वशक्तिरुन्मज्जेत् तत्सर्वान्प्रति अविशिष्टैवासौ स्यादिति महतायासेन<br>
मुक्ता अप्यकस्मादेव बद्धा भवेयुस्तान्प्रति प्रतिप्रसवन्यायेन<br>
निरोधकत्वस्य सम्भाव्यमानत्वात्, अतश्च बन्धमोक्षौ प्रति न् कस्यचिदपि<br>
दार्ढ्यं भवेत्, इति को नाम पेर्क्षापूर्वकारी बन्धं हातुं मोक्षं<br>
चोपादातुमुद्यच्छेत् । किन्नामधेया चास्य शक्तिरिति न बुद्ध्यामहे यस्या<br>
अपि प्रतिबन्धो नामास्य पाकः स्यात् &ndash; इत्याह &ndash; &ldquo;शक्तिं चास्य<br>
न मन्महे&rdquo; इति ॥ ६० ॥</p>
<p>अथोच्यते रोधिकास्य शक्तिरिति तत्किमसौ रुन्ध्यात् &ndash; इत्याह &ndash;</p>
<p>रोद्ध्रीति चेत्कस्य नृणां ज्ञत्वकर्तृत्वयोर्यदि ।</p>
<p>यद्येवम्, तदस्याः किं सन्निधिमात्रेण तद्रोधकत्वमुत<br>
किञ्चित्करत्वेनेत्याशङ्क्याह &ndash;</p>
<p>सद्भावमात्राद्रोद्धृत्वे शिवमुक्ताण्वसम्भवः ॥ १३-६१ ॥</p>
<p>तत्र सन्निधिमात्रेणैवास्या रोधकत्वे तत्सन्निधानस्याविशेषाद्<br>
विमुक्ताणून्प्रत्यपि तथा स्यादिति सर्वमिदमन्धमूकप्रायं बद्धमेव<br>
जगत्स्यात् ॥ ६१ ॥</p>
<p>द्वितीयमपि पक्षं प्रतिक्षेप्तुमाह &ndash;</p>
<p>सन्निधानातिरिक्तं च न किञ्चित्कुरुते मलः ।<br>
आत्मनां परिणामित्वादनित्यत्वप्रसङ्गतः ॥ १३-६२ ॥</p>
<p>यदि नाम हि सन्निधानातिरेकेण मलस्तच्छक्तिर्वा<br>
कञ्चिदप्यतिशयमात्मनामादध्यात् तत्तेषां विकारित्वादनित्यत्वं<br>
प्रसजेदिति स्वसिद्धान्तभङ्गो भवेत् ॥ ६२ ॥</p>
<p>ननु न किञ्चिदप्यात्मनां मलः कुर्यात् किन्तु तत्समवेतं<br>
ज्ञत्वकर्त्तृत्वाद्यावृणुयाद् येनैषां बद्धत्वमुच्यते? &ndash;<br>
इत्याशङ्क्याह &ndash;</p>
<p>ज्ञत्वकर्तृत्वमात्रं च पुद्गला न तदाश्रयाः ।<br>
तच्चेदावारितं हन्त रूपनाशः प्रसज्यते ॥ १३-६३ ॥</p>
<p>इति तदावरणेनात्मनां किमिति स्यात्, किन्तु ज्ञानक्रिये एवात्मनां रूपम्<br>
तत्तदावरणमात्रादेवैषां रूपनाशः प्रसजेदित्युक्तमेव प्राक्</p>
<p>&ldquo;विभोर्ज्ञानक्रियामात्रसारस्याणुगणस्य च ।<br>
तदभावो मलो रूपध्वंसायैव प्रकल्पते ॥&rdquo;</p>
<p>धर्माद्धर्मिणि यो भेदः समवायेन चैकता ।<br>
न तद्भवद्भिरुदितं कणभोजनशिष्यवत् ॥ (तम्। ९।७४-७५)</p>
<p>इति ॥ ६३ ॥</p>
<p>इह च मलेन ज्ञानक्रिययोरावरणं नाम पटेनेव घटस्य द्रष्टारं<br>
प्रत्यप्रकाशनमुच्यते, तच्च वस्तुनो नावस्तुतामाधातुं शक्नुयाद् येन<br>
ज्ञानस्याज्ञानत्वं स्यात् । ततश्च सर्व एव मुक्ता भवेयुर्बद्धा वा<br>
इति, सत्यपि मले न काचिद् बन्धमोक्षव्यवस्था सिद्ध्येत्, तदाह &ndash;</p>
<p>आवरणं चादृश्यत्वं न च तद्वस्तुनोऽन्यताम् ।<br>
करोति घटवज्ज्ञानं नावरीतुं च शक्यते ॥ १३-६४ ॥</p>
<p>अत्र न केवलमेवं यावदावरणमेव न सम्भवति &ndash; इत्याह &ndash;<br>
घटवदित्यादि । न हि मूर्तेनामूर्तेन वा मलेनामूर्तस्य<br>
ज्ञानस्यावरणं घटते तद्धि मूर्तस्यैव मूर्तेन भवेत् ↓ इति भावः<br>
। क्रिया च ज्ञानपल्लवप्रायेति च नात्र तस्याः पृथगुपा दानम् ॥ ६४<br>
॥</p>
<p>प्रत्युतास्यावरणायायातो मलो ज्ञेयः स्यादिति ज्ञातृत्वमेवोत्तेजितं<br>
भवेत् &ndash; इत्याह &ndash;</p>
<p>ज्ञानेनावरणीयेन तदेवावरणं कथम् ।<br>
न ज्ञायते तथा च स्यादावृतिर्नाममात्रतः ॥ १३-६५ ॥</p>
<p>आवरणीयेनेत्यावार्यतयाभिमतेन &ndash; इत्यर्थः । आवरणमिति<br>
तात्कर्म्यान्मलम् । अतश्चैतदतिरस्कृतत्वान्मलवदेव सर्वमपि<br>
जानीयादिति सर्वः सर्वज्ञो भवेत् &ndash; इति वस्तुशून्यं<br>
शब्दैकमात्रशरणमावरणमुक्तं स्यादित्युक्तम् &ndash; &ldquo;तथा च<br>
स्यादावृतिर्नाममात्रतः&rdquo; इति ॥ ६५ ॥</p>
<p>यदि च नामास्य स्वशक्तिप्रतिबन्ध एव पाकस्तत्कोऽस्याः प्रतिबन्धकः,<br>
ईश्वरश्चेत् ? &ndash; किमसौ निरपेक्षः प्रवर्तते किमुत कर्मसाम्यमपेक्ष्येति<br>
? निरपेक्षश्चेत् सर्वान्प्रत्येव तथा स्यात् &ndash; इत्याह &ndash;</p>
<p>रोद्ध्र्याश्च शक्तेः कस्तस्य प्रतिबन्धक ईश्वरः ।<br>
यद्यपेक्षाविरहितस्तत्र प्राग्दत्तमुत्तरम् ॥ १३-६६ ॥</p>
<p>दत्तमिति । यदुक्तम् &ndash;</p>
<p>&ldquo;इश्वरेच्छा स्वतन्त्रा च क्वचिदेव तथैव किम् ।&rdquo; (तम्। १३।५६)</p>
<p>इति ॥ ६६ ॥</p>
<p>उत्तरस्मिन् पुनः पक्षे कर्मणां साम्यमेव किमुच्यते यदपेक्ष्यास्य<br>
प्रवृत्तिः स्यात् &ndash; इत्याह &ndash;</p>
<p>कर्मसाम्यमपेक्ष्याथ तस्येच्छा सम्प्रवर्तते ।<br>
तस्यापि रूपं वक्तव्यं समता कर्मणां हि का ॥ १३-६७ ॥</p>
<p>तदेवाह ↓</p>
<p>भोगपर्यायमाहात्म्यात्काले क्वापि फलं प्रति ।<br>
विरोधात्कर्मणी रुद्धे तिष्ठतः साम्यमीदृशम् ॥ १३-६८ ॥</p>
<p>इह भोगक्रममहिम्ना बहुषु कर्मसु क्षीणेषु क्वाप्यनियते काले<br>
यत्परिपक्वेऽपि तुल्यफलविरुद्धे कर्मणी विरोधात्फलं प्रति रुद्धे<br>
तिष्ठतः प्रातिस्विकं प्रतिनियतं भोगं दातुमुदासाते,<br>
तदनन्तरभावीनि कर्माणि चापरिपक्वत्वाद् अर्थाद्भोगाय<br>
नोन्मुखीभवन्ति, तदीदृशं विरुद्धकर्मद्वयविरोधलक्षणं<br>
कर्मणां साम्यमुच्यते &ndash; इति वाक्यार्थः ॥ ६८ ॥</p>
<p>ननु भवतु नामैवं कर्मसाम्यम्, का पुनरीश्वरस्य एतदपेक्षा? &ndash;<br>
इत्याशङ्क्याह &ndash;</p>
<p>तं च कालांशकं देवः सर्वज्ञो वीक्ष्य तं मलम् ।<br>
रुन्धे लक्ष्यः स कालश्च सुखदुःखादिवर्जनैः ॥ १३-६९ ॥</p>
<p>तमिति रुद्धविरुद्धकर्मोपलक्षितम्, तदवेक्षणे च विशेषणद्वारेण<br>
सर्वज्ञत्वं हेतुः । नन्वेवंविधस्यास्य कालस्यास्तित्वे किं प्रमाणम्? &ndash; इत्याशङ्क्याह &ndash; &ldquo;लक्ष्यः&rdquo; इत्यादि । स चैवंविधः कालः<br>
सुखादिवर्जनैर्लक्ष्यः, सर्वेषामेव सुखदुःखाद्यनुभवशून्यतया<br>
स्वसंवेदनसिद्धः &ndash; इत्यर्थः ॥ ६९ ॥</p>
<p>एतदेव हि प्रतिक्षिपति &ndash;</p>
<p>नैतत्क्रमिकसंशुद्धव्यामिश्राकारकर्मभिः ।<br>
तथैव देये स्वफले केयमन्योऽन्यरोद्धृता ॥ १३-७० ॥</p>
<p>इह हि त्रिविधानि कर्माणि शुभान्यशुभानि शबलानि च । तत्र<br>
शुभमशुभं च कर्म प्रतिनियतरूपत्वात् संशुद्धाकारम्, शबलं<br>
पुनरनियतरूपत्वाद् व्यामिश्राकारम्, तेषां क्रमिकत्वमेव न्याय्यं<br>
परस्परपरिहृतस्वरूपतया युगपदवस्थानायोगात् । अतश्च क्रमेणैव<br>
स्वमपि फलं ददाति, एषां का नाम फलं प्रत्यन्योऽन्यस्य रोद्धृता<br>
कस्मिंश्चिदपि कालक्षणे युगपत्प्रवृत्त्ययोगात्, एषां हि<br>
अनुष्ठानेऽवस्थाने फलदाने च क्रमिकैकजीवितत्वमेव &ndash; इत्युक्तं<br>
बहुशः ॥ ७० ॥</p>
<p>भवतु नाम वैतत् क्वापि काले फलं प्रति विरुद्धे कर्मणी रुद्धे<br>
तिष्ठत इति, तत्र पुनरन्तरा ततोऽन्यत्कर्म किञ्चित्किं फलेन्न वा ?<br>
यदि फलेत् कृतं तन्निरोधेन प्राग्वदेव कर्मणामानुपूर्व्येण<br>
फलदानावस्थितेः, अथ न फलेत्तज्जात्यायुष्प्रदमपि कर्म न फलेदिति<br>
तदैव सर्वस्य देहपातः, तत्कृतं मलशक्तिप्रतिबन्धेन &ndash; इत्याह &ndash;</p>
<p>रोधे तयोश्च जात्यायुरपि न स्यादतः पतेत् ।<br>
देहो भोगदयोरेव निरोध इति चेन्ननु ॥ १३-७१ ॥</p>
<p>जात्यायुष्प्रदकर्मांशसन्निधौ यदि शङ्करः ।<br>
मलं रुन्द्धे भोगदातुः कर्मणः किं बिभेति सः ॥ १३-७२ ॥</p>
<p>ननु केनेदमुक्तं जात्यायुष्प्रदमपि कर्म तदा न फलेदिति<br>
भोगदकर्माभिप्रायेण खल्वेतद्विवक्षितम्? &ndash; इत्याशङ्कते &ndash;<br>
&ldquo;भोगदयोरेव निरोध इति चेत्&rdquo; इति । नन्वेवं<br>
जात्यायुष्प्रदकर्मानिरोधेऽपि यदीश्वरो मलं निरुन्ध्यात्<br>
तद्भोगदस्यापि कर्मणो निरोधमनपेक्ष्यैव मलं रुणद्ध्रु, किं तस्माद्<br>
बिभेति यद्यत्तन्निरोधमवश्यमपेक्षते &ndash; इत्याह &ndash; ननु&rdquo; इत्यादि ॥ ७२ ॥</p>
<p>न चैतदैकान्तिकं यत्सुखदुःखाद्यनुभवशून्ये कर्मसाम्यात्मनि<br>
कालक्षण एवेश्वरो मलशक्तिं रुणद्धि &ndash; इति शतशोऽप्येवमनुभवे हि<br>
न कैश्चिदपि मलशक्तिनिरोधहेतुकपारमेश्वरशक्तिपातचिह्नं किञ्चन<br>
सञ्चेत्यते &ndash; इति । तदाह &ndash;</p>
<p>शतशोऽपि ह्लादतापशून्यां सञ्चिन्वते दशाम् ।<br>
न च भक्तिरसावेशमिति भूम्ना विलोकितम् ॥ १३-७३ ॥</p>
<p>ह्लादतापौ सुखदुःखे, भक्तिरसावेशमिति, भक्तिर्हि नाम शक्तिपातस्य<br>
प्रथमं चिह्नम् । यदुक्तम् ↓</p>
<p>&ldquo;तत्रैतत्प्रथमं चिह्नं रुद्रे भक्तिः सुनिश्चला ।&rdquo; (मा। वि। २।१४)</p>
<p>इति ॥ ७३ ॥</p>
<p>इदानीं सर्वतः प्रच्यावितस्य परस्य कुशकाशावलम्बनेन<br>
पक्षान्तरमाशङ्कते &ndash;</p>
<p>अथापि कालमाहात्म्यमपेक्ष्य परमेश्वरः ।<br>
तथा करोति वक्तव्यं कालोऽसौ कीदृशस्त्विति ॥ १३-७४ ॥</p>
<p>कालमाहात्म्यमिति, कालस्य क्षणलवादिक्रमेण कल्पमहाकल्पपर्यन्तं<br>
वैचित्र्यम् &ndash; इत्यर्थः । तथा करोति इति मलशक्तिं प्रतिबध्नीयात् &ndash;<br>
इत्यर्थः । ननु यद्येवं तद्दिक्कालादीनां<br>
सर्वसाधारण्यादविशिष्टमेव कालस्य माहात्म्यमिति<br>
मलशक्तिप्रतिबन्धे कतरत्तावदीश्वरस्तदपेक्षते इति न जानीमः ↓<br>
इत्युक्तम् &ldquo;कीदृशोऽसौ कालः इति वक्तव्यम्&rdquo; &ndash; इति ॥ ७४ ॥</p>
<p>तत्र हि सामान्येन तदपेक्षायां युगपदेव सर्वे मुच्येरन्<br>
विशेषश्चात्रान्वेष्यमाणो न लभ्यते &ndash; इत्याह ↓</p>
<p>किं चानादिरयं भोगः कर्मानादि सपुद्गलम् ।<br>
ततश्च भोगपर्यायकालः सर्वस्य निःसमः ॥ १३-७५ ॥</p>
<p>ततः कर्मतद्भोगपुद्गलादीनामनादित्वस्याविशेषाद् भोगक्रमे सर्वस्य<br>
पुद्गलस्य निःशेषेण दूरमपि विप्रकर्षं परिहृत्य समः कालः स्यात्<br>
येन वृक्षफलानामिवर्तौ मलशक्तीनां सममेव सामनन्तर्येण वा<br>
पाक उदियादिति सर्वस्य मुक्तावविशेष एव प्रसजेत् ॥ ७५ ॥</p>
<p>स्यात् पुनरयं विशेषो यदि कर्मादित्रितयान्यतरस्य कस्यचिदादिमत्त्वं<br>
भवेत् यदवधिकतयाऽनेन कल्पं भुक्तमनेन तु कल्पद्वयम् अत एव च<br>
चिरक्षिप्रलक्षणात्प्रतिनियताद्भोगक्रमात्कर्मणामपि साम्यम् &ndash; इत्याह   -</p>
<p>आदिमत्त्वे हि कस्यापि वर्गादस्माद्भवेदियम् ।<br>
वैचित्री भुक्तमेतेन कल्पमेतेन तु द्वयम् ॥ १३-७६ ॥</p>
<p>इयतो भोगपर्यायात्स्यात्साम्यं कर्मणामिति ।</p>
<p>न चैतद्भवतामिति सर्वथा सावद्यमेवैतत् ॥ ७६ ॥</p>
<p>एवं च न केवलमियदेव अवद्यं यावदन्यदपि &ndash; इत्याह &ndash;</p>
<p>अनेन नयबीजेन मन्ये वैचित्र्यकारणम् ॥ १३-७७ ॥</p>
<p>जगतः कर्म यत्कॢप्तं तत्तथा नावकल्पते ।</p>
<p>अनेन इति समनन्तरोक्तेन कर्माद्यनादित्वाविशेषलक्षणेन &ndash; इत्यर्थः ।<br>
मन्ये इति सम्भावनायाम् ॥ ७७ ॥</p>
<p>तदनवकल्पनमेव उपपादयति &ndash;</p>
<p>अनादिमलसञ्च्छन्ना अणवो दृक्क्रियात्मना ॥ १३-७८ ॥</p>
<p>सर्वे तुल्याः कथं चित्रां श्रिताः कर्मपरम्पराम् ।</p>
<p>इह अणूनामनादिमलसञ्च्छन्नत्वात् अविशेष एव सर्वथा &ndash; इति<br>
कर्मपरम्पराश्रयणेऽपि अविशिष्टत्वमेव एषां न्याय्यं तत्कर्मण<br>
एव वैचित्र्यं नास्ति &ndash; इति कथं तज्जगद्वैचित्र्येऽपि निमित्ततामियात् ॥<br>
७८ ॥</p>
<p>अथात्र भोगलोलिका चेन्निमित्तं तत्तस्या अपि कुतस्त्यं वैचित्र्यम् &ndash;<br>
इत्याह &ndash;</p>
<p>भोगलोलिकया चेत्सा विचित्रेति कुतो ननु ॥ १३-७९ ॥</p>
<p>सेति भोगलोलिका । ननु इति आक्षेपे ॥ ७९ ॥</p>
<p>अथ भोगलोलिकाया अपि वैचित्र्ये कर्मवासनावैचित्र्यं निमित्तमित्युच्यते,<br>
तत्पुनरपि स एव दोषस्तद्वैचित्र्येऽपि किं निमित्तमिति &ndash; इत्याह &ndash;</p>
<p>अनादि कर्मसंस्कारवैचित्र्यादिति चेत्पुनः ।<br>
वाच्यं तदेव वैचित्र्यं कुतो नियतिरागयोः ॥ १३-८० ॥</p>
<p>महिमा चेदयं तौ किं नासमञ्जस्यभागिनौ ।</p>
<p>अनादीति क्रियाविशेषणम् । तेन अनादि कृत्वा कर्मवासनावैचित्र्यात्सा<br>
विचित्रा &ndash; इत्यर्थः । एवं कर्मसंस्कारस्तावत्कर्माहित इति तद्वैचित्र्ये<br>
कर्मवैचित्र्यं निमित्तम्, तत्रापि भोगलोलिका, तत्रापि<br>
कर्मसंस्कारवैचित्र्यम्, तत्रापि कर्मवैचित्र्यम् &ndash; इत्येवं विपरिवर्तमानो<br>
मूलक्षतिकरोऽयं दुरतिक्रमश्चक्रकपातः । अथोच्यते<br>
नैतद्भोगलोलिकाया वैचित्र्ये निमित्तं किन्तु नियतिरागयोरिदं विजृम्भितम्   - इत्याह &ndash; नियतीत्यादि । रागस्य हि किञ्चिन्मे भूयादिति भोगलोलिकैव<br>
रूपम् । इदमेव इति तु नियतेः रूपम् । ततस्तावेव<br>
भोगलोलिकवैचित्र्यकारिणाविति । एतदपि न &ndash; इत्याह &ndash; तावित्यादि ।<br>
नियतिर्हि तत्र तत्र विषयवैचित्र्येणैव नियच्छति, रागो वा रञ्जयति &ndash;<br>
इति तद्वैचित्र्येऽपि अन्यनिमित्तमन्वेष्यम्, तत्राप्यन्यदिति<br>
मूलक्षतिकारिणी व्यक्तमनवस्थाऽऽपतेत् ॥ ८० ॥</p>
<p>अथ ईश्वरेच्छा कर्मवैचित्र्ये निमित्तमित्युच्यते, तदपि न &ndash; इत्याह &ndash;</p>
<p>ईश्वरेच्छानपेक्षा तु भेदहेतुर्न कल्पते ॥ १३-८१ ॥</p>
<p>सा न तावत्सापेक्षा मलकर्मातिरिक्तस्य अपेक्षणीयस्य अभावात्<br>
कर्मवैचित्र्ये च कार्ये तदयोगात्, नापि अनपेक्षा, ईश्वरस्य<br>
वीतरागद्वेषत्वात् सर्वान्प्रति अविशिष्टतया तद्वैचित्र्यानुपपत्तेः ॥<br>
८१ ॥</p>
<p>ननु न कदाचिदनीदृशं जगदित्यादिवेदनादेव<br>
कर्मवैचित्र्यमेवमवस्थितम् &ndash; इति किमनया निमित्तपर्येषणया इत्याह &ndash;</p>
<p>अथानादित्वमात्रेण युक्तिहीनेन साध्यते ।<br>
व्यवस्थेयमलं तर्हि मलेनास्तु वृथामुना ॥ १३-८२ ॥</p>
<p>एवं तर्हि अनादि विचित्रं कर्मैव सर्वव्यवस्थासहिष्णु भविष्यति &ndash;<br>
इति किं नाम अनेन व्यर्थेन मलेन अभ्युपगतेन इत्युक्तम् &ndash; &ldquo;अलं तर्हि<br>
मलेनास्तु वृथाऽमुना&rdquo; इति ॥ ८२ ॥</p>
<p>एतदेव उपपादयति ↓</p>
<p>तथाहि कर्म तावन्नो यावन्माया न पुद्गले ।<br>
व्याप्रियेत न चाहेतुस्तद्वृत्तिस्तन्मितो मलः ॥ १३-८३ ॥</p>
<p>इत्थं च कल्पिते मायाकार्ये कर्मणि हेतुताम् ।<br>
अनादि कर्म चेद्गच्छेत्किं मलस्योपकल्पनम् ॥ १३-८४ ॥</p>
<p>इह तावदेवंविधा व्यवस्था यदात्मनां प्रलयकालव्यवस्थायां<br>
यावन्मायीयो मलो न व्यापृतः तावत्कार्म एव न सम्भवेत्, अन्यथा हि<br>
एषां पुनः कलादियोगो न घटेत । न चास्याहेतुकत्वं न्याय्यम्,<br>
नित्यं सत्त्वस्यासत्त्वस्य वा प्राप्तेः । तस्मात्कार्ममलान्यथानुपपत्त्या<br>
तद्धेतुराणवाख्यो मलोऽनुमित इति । यदागमोऽपि &ndash;</p>
<p>निमित्तमभिलाषाख्यं नैमित्तिकमतः परम् ।&quot;</p>
<p>इति । एवमपि मायापदवर्तिनि कर्मणि यदि अनादितद्वासनात्मकं कर्मैव<br>
हेतुतयाऽभ्युपगम्यते तद् व्यर्थं मलस्योपकल्पनमिति ॥ ८४ ॥</p>
<p>यदि नाम चैतदभ्युपगम्यते माभून्मल इति, तन्न काचन भवन्मते<br>
भोगापवर्गभूता कर्मव्यवस्था सिद्ध्येत् &ndash; इत्याह &ndash;</p>
<p>ननु माभून्मलस्तर्हि चित्राकारेषु कर्मसु ।<br>
सन्तत्यावर्तमानेषु व्यवस्था न प्रकल्पते ॥ १३-८५ ॥</p>
<p>असति हि मले विचित्राकारतया सन्तन्यमानमपि कर्म जीवन्मुक्तमिव सर्वं<br>
प्रति अकिञ्चित्करमेव &ndash; इति नास्य भोगहेतुतयाऽवस्थानमवकल्पते, नापि<br>
अपवर्गहेतुतया । सा हि साम्ये सत्यस्य घटते । तच्च<br>
विचित्राकारत्वादस्य न कदाचिदपि स्यात् । यत् आदौ मध्ये च विचित्रत्वात्<br>
साम्यं न सहते तत्कथमन्तेऽपि तथा भवेत् &ndash; इति भावः ॥ ८५ ॥</p>
<p>तदाह ↓</p>
<p>आदौ मध्ये च चित्रत्वात्कर्मणां न यथा समः ।<br>
आत्माकारोऽपि कोऽप्येष भाविकाले तथा भवेत् ॥ १३-८६ ॥</p>
<p>एकः अपिशब्दो भिन्नक्रमः, तेन भाविकालेऽपीति । एष इति कोऽपि<br>
आत्माकारः भवेत् &ndash; इति न समः । इदमत्र आकूतम्, &ndash; भवतां हि मले<br>
सति कर्म यस्यापि साम्ये तत्परिपाकोऽपवर्गनिमित्तमिति मतम् । यत्र च<br>
मल एव नास्ति तत्र कः कर्मार्थो यदपेक्षयापि एवं स्यादिति ॥ ८६ ॥</p>
<p>एवमुच्छिन्न एव भवदभिमतो बन्धमोक्षविभागः, कृतं च<br>
शास्त्राडम्बरेण &ndash; इत्याह &ndash;</p>
<p>इत्थमुच्छिन्न एवायं बन्धमोक्षादिकः क्रमः ।<br>
अज्ञानाद् बन्धनं मोक्षो ज्ञानादिति परीक्षितम् ॥ १३-८७ ॥</p>
<p>ननु आस्तामेतत्, अभ्युपगम्यापि मलं कर्मसाम्यं न सङ्गच्छते &ndash;<br>
इत्याह &ndash;</p>
<p>विरोधे स्वफले चैते कर्मणी समये क्वचित् ।<br>
उदासाते यदि ततः कर्मैतत्प्रतिबुध्यताम् ॥ १३-८८ ॥</p>
<p>शिवशक्तिनिपातस्य कोऽवकाशस्तु तावता ।</p>
<p>यदि नाम कस्मिंश्चित्काले विरुद्धे कर्मणी भोगदानं प्रति रुद्धे<br>
तिष्ठतस्तदौचित्यादन्तरा कर्मान्तरमेव किञ्चित्प्रतिबुध्यताम्,<br>
तत्प्रतिक्षेपेण स्वमेव फलं दातुं समुज्जृम्भताम् । तावता<br>
कर्मप्रतिरोधमात्रेणैव पुनरकाण्डकूष्माण्डन्यायेन<br>
शिवशक्तिनिपातस्य कोऽवसरः ॥ ८८ ॥</p>
<p>एवं हि प्रलयदशायां युगपदेव अणूनां तन्निपातः प्रसजेत्<br>
तदानीं सर्वकर्मणां भोगदाने प्रतिरुद्धशक्तित्वात्, न च<br>
कर्मसाम्येऽभ्युपगम्यमाने शिवशक्तिनिपातेन कश्चिदर्थः &ndash; इत्याह &ndash;</p>
<p>क्वापि काले तयोरेतदौदासीन्यं यदा ततः ॥ १३-८९ ॥</p>
<p>कालान्तरे तयोस्तद्वद्विरोधस्यानिवृत्तितः ।<br>
अतश्च न फलेतान्ते ताभ्यां कर्मान्तराणि च ॥ १३-९० ॥</p>
<p>रुद्धानि प्राप्तकालत्वाद्गताभ्यामुपभोग्यताम् ।<br>
एवं सदैव वार्तायां देहपाते तथैव च ॥ १३-९१ ॥</p>
<p>जाते विमोक्ष इत्यास्तां शक्तिपातादिकल्पना ।</p>
<p>यदि नाम हि कस्मिंश्चित्काले विरुद्धे कर्मणी रुद्धे<br>
तिष्ठतस्तदुत्तरकालमपि विरोधस्य अनिवृत्तत्वात् तथैव आसाते,<br>
कर्मान्तराणि च प्राप्तकालानि उपभोग्यतागमनेन प्राप्तकालत्वात्<br>
रुन्धाते &ndash; इति कदाचिदपि किमपि कर्म न फलेत् । एवं च सदातन्यां<br>
वार्तायां क्रमादायुष्प्रदस्य कर्मणोऽप्यन्तरा क्षैण्यात्<br>
देहपातोऽवश्यं भवेत्, &ndash; इति अयत्नत एव मोक्षः सिद्ध्येत् । तत्</p>
<p>&ldquo;अक्के चेन्मधु विन्देत किमर्थं पर्वतं व्रजेत् ।&rdquo;</p>
<p>इति भङ्ग्या व्यर्थं शक्तिपातपरिकल्पनमिति ॥ ९१ ॥</p>
<p>अथोच्यते रुद्धे सती कर्मणी सदैव कर्मान्तरमपि रुन्धाते, किन्तु<br>
उत्तरकालं कदाचिदपि तत्फलेत् इति । तत्प्रथम एव क्षणे तत्फलतु<br>
नियतनिमित्तावचनात् किं कर्मान्तरप्रतीक्षणेन &ndash; इत्याह &ndash;</p>
<p>अथोदासीनतत्कर्मद्वययोगक्षणान्तरे ॥ १३-९२ ॥</p>
<p>कर्मान्तरं फलं सूते तत्क्षणेऽपि तथा न किम् ।</p>
<p>अथ न तत्र कर्मान्तरं किञ्चित्फलेत्, अपि तु ते एव प्रतिबन्धवर्जिते<br>
रुद्धे कर्मणी फलत इतीष्यते, तत्तयोः प्रतिबन्धवर्जनमेव किङ्कृतम्   - इत्याह &ndash;</p>
<p>क्षणान्तरेऽथ ते एव प्रतिबन्धविवर्जिते ॥ १३-९३ ॥</p>
<p>फलतः प्रतिबन्धस्य वर्जनं किङ्कृतं तयोः ।</p>
<p>तदपि तयोः किं स्वतः परतो वा । स्वतश्चेत् आदावेव अस्तु,<br>
परतश्चेत्कुत इत्यनवधारणादास्तामेतत् ॥ ९३ ॥</p>
<p>ननु कर्मसाम्यमपेक्ष्य परमेश्वरः शक्तिपातं कुर्यादित्युक्तम्, न च<br>
तदुभयमपि स्वयमविचित्रत्वात् तीव्रमध्यमन्दादिभेदभिन्ने<br>
शक्तिपातवैचित्र्ये निमित्तं भवितुमर्हति &ndash; इत्याह &ndash;</p>
<p>कर्मसाम्यं स्वरूपेण न च तत्तारतम्यभाक् ॥ १३-९४ ॥</p>
<p>न शिवेच्छेति तत्कार्ये शक्तिपाते न तद्भवेत् ।</p>
<p>न च तारतम्यभागिति, साम्यात्मकत्वात् नित्यत्वाच्च । तदिति तारतम्यम् ।<br>
कारणगुणप्रक्रमेण हि कार्येण भाव्यम् &ndash; इति भावः ॥ ९४ ॥</p>
<p>एवमनुग्रहवन्निग्रहोऽपि भवन्मते न घटते &ndash; इत्याह &ndash;</p>
<p>तिरोभावश्च नामायं स कस्मादुद्भवेत्पुनः ॥ १३-९५ ॥</p>
<p>कर्मसाम्येन यत्कृत्यं प्रागेवैतत्कृतं किल ।</p>
<p>इयदेव हि कर्मसाम्यस्य कृत्यं यत्तदपेक्ष्य अणूनामीश्वरः<br>
शक्तिपातं कुर्यादिति । तच्च अनेन प्रागेव कृतमिति पुनस्तदनन्तरमपि<br>
तिरोभावो नाम कस्मादुद्भवेत्, तदुद्भवे न किञ्चिन्निमित्तं उत्पश्याम<br>
इत्यर्थः । न तावन्मलम् तस्य परिपक्वत्वात् । न हि तत् कृतकार्यत्वात्<br>
परिपक्वं सत् पुनरपि पुम्बन्धकतया परिणमेत् । एवं हि<br>
यत्नसंस्थापिताऽपि शास्त्रव्यवस्था विसंस्थुलतां यायात् । नापि<br>
कर्ममलसहकृतस्यैवास्य भोगदानं प्रति सामर्थ्यम्, नापि तत्साम्यं<br>
तस्य शक्तिपातमात्रहेतुतया चरितार्थत्वात् ॥ ९५ ॥</p>
<p>ननु किमेभिः, ईश्वरेच्छैवास्य हेतुरुच्यताम् &ndash; इत्याह &ndash;</p>
<p>हेतुत्वे चेश्वरेच्छाया वाच्यं पूर्ववदेव तु ॥ १३-९६ ॥</p>
<p>तत्र हि न तावदियं निरपेक्षा तद्धेतुरित्युक्तं प्राग्बहुशः । नापि<br>
सापेक्षा मलकर्माभ्यामन्यस्य अपेक्षणीयस्य अभावात् तिरोभावे च<br>
कार्ये तदयोगात् । तत्पराहतं भेदवादिनामीश्वरः पञ्चकृत्यकारीति<br>
॥ ९६ ॥</p>
<p>अनयैव भङ्ग्या च किमीश्वरेच्छा नित्यहेतुरेवं कुर्यात् उत अनित्यहेतुः   - इत्यादिकल्पनान्तराण्यपि परिकल्पितानि निरस्तानि &ndash; इत्याह &ndash;</p>
<p>एतेनान्येऽपि येऽपेक्ष्या ईशेच्छायां प्रकल्पिताः ।<br>
ध्वस्तास्तेऽपि हि नित्यान्यहेत्वहेत्वादिदूषणात् ॥ १३-९७ ॥</p>
<p>तत्र अहेतुत्वे नित्यं सत्त्वमसत्त्वं वेति दोषः । नित्यहेतुत्वे नित्यं<br>
सत्त्वमेव । अनित्यहेतुत्वे च को नामायमनित्योऽन्यो हेतुरिति<br>
तदनवधारणान्न किञ्चित्सिद्ध्येदिति ॥ ९७ ॥</p>
<p>अथोच्यते वैराग्याद्यपेक्ष्य परमेश्वरः शक्तिपातं विदध्यादिति,<br>
तदपि न &ndash; इत्याह &ndash;</p>
<p>वैराग्यं भोगवैरस्यं धर्मः कोऽपि विवेकिता ।<br>
सत्सङ्गः परमेशानपूजाद्यभ्यासनित्यता ॥ १३-९८ ॥</p>
<p>आपत्प्राप्तिस्तन्निरीक्षा देहे किञ्चिच्च लक्षणम् ।<br>
शास्त्रसेवा भोगसङ्घपूर्णता ज्ञानमैश्वरम् ॥ १३-९९ ॥</p>
<p>इत्यपेक्ष्यं यदीशस्य दूष्यमेतच्च पूर्ववत् ।</p>
<p>एतच्च पूर्ववद्दूष्यमिति, यदपेक्षणीयस्य वैराग्यादेरहेतुत्वे नित्यं<br>
सत्त्वमसत्त्वं वेति दोषः । सहेतुत्वे च किं नित्यो हेतुः कादाचित्को वा ।<br>
तत्राद्ये नित्यं सत्त्वमेव, इतरत्र च कोऽन्यः कादाचित्को हेतुः । न<br>
तावदीश्वरेच्छा, तथात्वे ह्यन्योन्याश्रयः । नापि मलपरिपाकः<br>
कर्मसाम्यं वा । एवं हि शक्तिपाते कार्ये तदेव<br>
ईश्वरोक्तवदपेक्षणीयमस्तु, किमेभिरपि अन्तरापरिकल्पितैः । न च<br>
इतरदपि कारणं किञ्चिद्वक्तुं शक्यं तस्यापि नियमायोगात् ॥ ९९ ॥</p>
<p>ननु इह वैराग्यादयस्तावच्छक्तिपातवदव्यभिचरितसहभावाः सर्वत्र<br>
दृश्यन्त इत्येतावता इदं सम्भाव्यते यन्नूनं वैराग्याद्यपेक्ष्य<br>
परमेश्वरः शक्तिपातं विदध्यादिति, अन्यथा हि<br>
कथमेषामेतत्सहभावो भवेत्, तत्र पुरःस्थितानां वैराग्यादीनां</p>
<p>&ldquo;कार्यं चेदुपलभ्येत किं कारणपरीक्षया ।&rdquo;</p>
<p>इति न्यायेन किमेवं कारणान्वेषणेन &ndash; इत्याह &ndash;</p>
<p>व्यभिचारश्च सामस्त्यव्यस्तत्वाभ्यां स्वरूपतः ॥ १३-१०० ॥</p>
<p>अन्योन्यानुप्रवेशश्चानुपपत्तिश्च भूयसी ।</p>
<p>इह शक्तिपाते कार्ये किमीश्वरेण वैराग्यादयः समस्ता अपेक्ष्याः उत<br>
व्यस्ताः, उभयथाऽपि व्यभिचारः । तत्र न तावत्समस्ताः,<br>
शक्तिपातवतां तथारूपत्वादृष्टेः । नापि व्यस्ताः, बौद्धादीनां<br>
वैराग्येऽपि शक्तिपाताभावात् । वैराग्यादयश्च<br>
परस्परान्तर्भावादियन्तोऽपि न सम्भवन्ति &ndash; इत्याह &ndash;</p>
<p>श्वरूपतोऽन्योन्याश्रयानुप्रवेशश्च&quot;</p>
<p>इति । यतः</p>
<p>&ldquo;वैराग्यं नाम भोगेभ्यो वैमुख्यमुच्यते इति ।&rdquo;</p>
<p>ततः पृथग्भोगवैरस्यं न वाच्यं तत्रैवास्य अन्तर्भावात् । भूयसी<br>
च इयमनुपपत्तिर्यदियदपेक्षते परमेश्वर इति ।<br>
किञ्चिन्मात्रमपेक्षमाणस्यापि हि स्वातन्त्र्यं खण्ड्येत, कि<br>
पुनरियद्वस्तुजातं यत्रैकतराभावेऽपि न किञ्चित् सिद्ध्येदिति ।<br>
तद्धिगिदमैश्वर्यं यत्स्वेच्छयैव न किञ्चिदपि कर्तुं पार्यत इति ।<br>
यदाहुः &ndash;</p>
<p>&ldquo;राज्यमिव मन्त्रिपरवशमैश्वर्यं क्वोपयुज्यते तादृक् ।<br>
यात्रापरनिरपेक्षं रुच्यैव न रच्यते किञ्चित् ॥&rdquo;</p>
<p>इति ॥ १०० ॥</p>
<p>तद्भेदवादिनां कस्तावच्छक्तिपातविधौ क्रम इति न जानीमः &ndash; इत्याह   -</p>
<p>तस्मान्न मन्महे कोऽयं शक्तिपातविधेः क्रमः ॥ १३-१०१ ॥</p>
<p>एवं शक्तिपातविधौ परकीयमतमनुवादपुरःसरं निराकृत्य,<br>
स्वमतं दर्शयितुमाह &ndash;</p>
<p>इत्थं भ्रन्तिविषावेशमूर्च्छानिर्मोकदायिनीम् ।<br>
श्रीशम्भुवदनोद्गीर्णां वच्म्यागममहौषधीम् ॥ १३-१०२ ॥</p>
<p>तदेव प्रकटयति ↓</p>
<p>देवः स्वतन्त्रश्चिद्रूपः प्रकाशात्मा स्वभावतः ।<br>
रूपप्रच्छादनक्रीडायोगादणुरनेककः ॥ १३-१०३ ॥</p>
<p>इह एक एव परमेश्वरश्चिद्रूपः सन् प्रकाशात्मा, न तु<br>
सूर्यादिप्रकाशान्तरवत् जडः । अत एव स्वतन्त्रोऽत एव<br>
निखिलजगल्लयोदयक्रीडाकारित्वात् देवः स्वभावत एव न तु किञ्चिदपि<br>
अपेक्ष्य । परिपूर्णदृक्क्रियास्वभावस्य एकस्यैव आत्मनो गोपनेन<br>
सङ्कुचितदृक्क्रियात्माणुरनेककः परिगृहीतकृत्रिमानेकरूपः<br>
संवृत्तो येनायमियतः संसारस्य समुल्लासः ॥ १०३ ॥</p>
<p>ननु एतावता कः संसारार्थः ? &ndash; इत्याशङ्क्याह &ndash;</p>
<p>स स्वयं कल्पिताकारविकल्पात्मकर्मभिः ।<br>
बध्नात्यात्मानमेवेह स्वातन्त्र्यादिति वर्णितम् ॥ १३-१०४ ॥</p>
<p>इह हि स एव स्वेच्छावशात्परिकल्पिततत्तदाकारैरिदं कार्यम्<br>
इदमकार्यम् इत्येवंविधविविधविकल्पमात्रपरमार्थैः कर्मभिः</p>
<p>&ldquo;तत्रापि कार्ममेवैकं मुख्यं संसारकारणम् ।&rdquo; (रि।प्र। ३ अ। १० श्लो।)</p>
<p>इत्युक्त्या मुख्यया वृत्त्या कार्मेण मलेन स्वस्वातन्त्र्यादात्मानं<br>
बध्नाति तत्तज्जात्यायुर्भोगवैचित्र्येण संसरति ↓ इति<br>
नवमाह्निकादावुक्तप्रायम् &ndash; इति किं पुनस्तत्प्रपञ्चनेन &ndash; इत्यर्थः ॥<br>
१०४ ॥</p>
<p>न केवलं स्वातन्त्र्यादात्मानं बध्नात्येव यावन्मोचयत्यपि &ndash; इत्याह &ndash;</p>
<p>स्वातन्त्र्यमहिमैवायं देवस्य यदसौ पुनः ।<br>
स्वं रूपं परिशुद्धं सत्स्पृशत्यप्यणुतामयः ॥ १३-१०५ ॥</p>
<p>इदमपि हि नाम अस्य स्वातन्त्र्यविजृम्भितमेव यदणुरूपोऽपि सन्नसौ<br>
प्रत्यावृत्त्या स्वयं परिशुद्धं रूपम् स्पृशति, गोपितमपि<br>
पूर्णदृक्क्रियास्वभावमात्मानं प्रकटयति &ndash; इत्यर्थः ॥ १०५ ॥</p>
<p>ननु यद्येवं तत्कस्मात्कस्मिंश्चिदेव पुंस्यसावेवमात्मानमभिव्यनक्ति,<br>
किमन्यत्र अस्य प्रद्वेषः? &ndash; इत्याशङ्कां निरवकाशयति &ndash;</p>
<p>न वाच्यं तु कथं नाम कस्मिंश्चित्पुंस्यसौ तथा ।<br>
न हि नाम पुमान्कश्चिद्यस्मिन्पर्यनुयुज्यते ॥ १३-१०६ ॥</p>
<p>न हि अस्मद्दर्शने भेदवादिवत् तदतिरिक्तः कश्चित् पुमान् नाम सम्भवेत्<br>
यत्रायं पर्यनुयोगः स्यात् सर्वानेव मोचयतु मा वा कञ्चिदिति । यावता<br>
हि देव एवासौ स्वातन्त्र्यात् शुद्धाशुद्धात्मतया प्रथते यदस्य<br>
तादृशमेव स्वं रूपमिति ॥ १०६ ॥</p>
<p>ननु भवतु नामैवम्, तथापि भेददशाधिशायित्वेऽस्य किं नायं<br>
पर्यनुयोग इति । ननु एवं चेन्मन्यसे कः पर्यनुयोगार्थ ? &ndash; इत्याह &ndash;</p>
<p>देव एव तथाऽसौ चेत् स्वरूपं चास्य तादृशम् ।<br>
तादृक्प्रथास्वभावस्य स्वभावे काऽनुयोज्यता ॥ १३-१०७ ॥</p>
<p>काऽनुयोज्यतेति न काचित् &ndash; इत्यर्थः । अपर्यनुयोज्यो हि भावस्वभावः &ndash;<br>
इति भावः ॥ १०७ ॥</p>
<p>न चैतदस्माभिरेवोक्तम् &ndash; इत्याह &ndash;</p>
<p>आहास्मत्परमेष्ठी च शिवदृष्टौ गुरूत्तमः ।</p>
<p>एतदेवाह ↓</p>
<p>पञ्चप्रकारकृत्योक्तिशिवत्वान्निजकर्मणे ॥ १३-१०८ ॥</p>
<p>प्रवृत्तस्य निमित्तानामपरेषां क्व मार्गणम् ।</p>
<p>सृष्ट्यादिपञ्चप्रकारं कृत्यं यस्य तस्योक्तिः पञ्चविधकृत्योऽयमिति<br>
एवंस्वभावं यच्छिवत्वं तस्मात्, अनुग्रहाद्यात्मने निजकर्मणे<br>
प्रवृत्तस्य अस्य देवस्य अपरेषां रागद्वेषादीनां निमित्तानां क्व<br>
मार्गणं निमित्तान्वेषणप्रसङ्गस्यैव अभावात्,<br>
कथमेवमात्मस्वरूपाभिव्यक्तिलक्षणमनुग्रहं विदध्यादिति न<br>
पर्यनुयोज्यम् ॥</p>
<p>ननु कर्मणि तत्फलोपभोगे वा कर्तव्ये निमित्तमन्तरेण पुंसः<br>
प्रवृत्तिरेव न भवेत्, तत्किमेतदुक्तमपरेषां निमित्तानां क्व<br>
मार्गणमिति? &ndash; इत्याशङ्क्याह &ndash;</p>
<p>छन्नस्वरूपताभासे पुंसि यद्यादृशं फलम् ॥ १३-१०९ ॥</p>
<p>तत्राणोः सत एवास्ति स्वातन्त्र्यं कर्मतो हि तत् ।</p>
<p>परिगृहीतसङ्कोचे हि पुंसि तीव्रमन्दादिरूपम् यत्सुखाद्यात्म फलम्,<br>
तत्र भोक्तव्ये यत्तस्य भुजिक्रियाविषयं स्वातन्त्र्यं कर्तृत्वं<br>
तदणोः सत एव । यतस्तत्कर्मजं न तु सहजमिति तत्र स्त्र्यादि<br>
निमित्तान्तरमवश्यमृग्यमन्यथा हि कथं तदनुभव एव भवेत् ॥</p>
<p>ननु एवं स्वरूपगोपनात्मनि अणुत्वे सति कार्मः, ततस्तन्निमित्तकः<br>
संसार इति तयोः सर्ववादिप्रतिपन्नमनादित्वं व्याहन्येत? &ndash;<br>
इत्याशङ्क्याह &ndash;</p>
<p>ईश्वरस्य च या स्वात्मतिरोधित्सा निमित्तताम् ॥ १३-११० ॥</p>
<p>साभ्येति कर्ममलयोरतोऽनादिव्यवस्थितिः ।</p>
<p>इह ईश्वरस्य स्वरूपतिरोधित्सैव तावदाणवस्य मलस्य कारणं<br>
यत्स्वरूपाख्यातिरेव तत्, अख्यातिनान्तरीयकमेव च कर्म यत्पूर्णे रूपे<br>
तद्योगो नास्ति इति मलवत्तस्यापि सैव कारणमिति मलकर्मणोरनादित्वे<br>
समानः पन्थाः, किन्तु उत्पन्नं सत् कर्ममलमपि अपेक्षते । यदुक्तम् &ndash;</p>
<p>निमित्तमभिलाषाख्यं नैमित्तिकमतः परम् ।&quot;</p>
<p>इति ॥</p>
<p>ननु एवमख्यातिराणवं मलमस्तु, अभिलाषरूपता पुनरस्य कुतस्त्या,<br>
यदभिलाषक्रियायां कर्ता तावन्नास्ति तस्य गोपितस्वरूपत्वात् । नापि<br>
तत् कर्म अभिलषणीयस्य इदानीन्तनक्षणं यावदनुल्लसितत्वात् ।<br>
तत्कथं निमित्तमभिलाषाख्यम्&quot; इत्यादिरागमः प्रमाणतां यायात् ?   - इत्याशङ्क्याह &ndash;</p>
<p>तिरोधिः पूर्णरूपस्यापूर्णत्वं तच्च पूरणम् ॥ १३-१११ ॥</p>
<p>प्रति भिन्नेन भावेन स्पृहातो लोलिका मलः ।</p>
<p>इह खलु पूर्णस्य रूपस्य तिरोभावो नाम अपूर्णत्वमुच्यते । तच्च<br>
भिन्नेन भावेन पूरणं प्रति स्पृहा योग्यतया तदौन्मुख्यमात्रमतो<br>
लोलिका इति अभिलाष इति च मलः सर्वशास्त्रेषु उद्धोष्यते इति<br>
युक्तमुक्तम् &ndash;</p>
<p>&ldquo;… अभिलाषो मलोऽत्र तु ।&rdquo; (स्व। ४।१०५)</p>
<p>इति ॥ ननु भेदवादिवन्मलादीनामीश्वरस्य च</p>
<p>&ldquo;यथानादिप्रवृत्तोऽयं घोरः संसारसागरः ।<br>
शिवोऽपि हि तथानादिः संसारान्मोचकः स्मृतः ॥&rdquo;</p>
<p>इत्यादिनीत्या तुल्यकक्ष्यतयैव अनादित्वमुच्यतां किमेवं<br>
प्रक्रियागौरवकारिणा हेतुहेतुमद्भावपरिकल्पनेन? &ndash; इत्याशङ्क्याह &ndash;</p>
<p>विशुद्धस्वप्रकाशात्मशिवरूपतया विना ॥ १३-११२ ॥</p>
<p>न किञ्चिद्युज्यते तेन हेतुरत्र महेश्वरः ।</p>
<p>इह मलादीनां सत्तान्यथानुपपत्त्या<br>
विशुद्धस्वप्रकाशात्ममहेश्वरसंविद्विश्रान्तिरेव तत्त्वमित्यत्र<br>
महेश्वर एव हेतुः, यत्प्राक्</p>
<p>&ldquo;यत्तत्र नहि विश्रान्तं तन्नभःकुसुमायते ।&rdquo; (८।३)</p>
<p>इत्युक्तम् ॥ ननु यद्येवं तत्किमेभिरन्तर्गडुप्रायैर्मलादिभिः,<br>
ईश्वरेच्छैव विश्वसर्गादौ निरपेक्षा निमित्तमस्तु ? &ndash; इत्याशङ्क्याह &ndash;</p>
<p>इत्थं सृष्टिस्थितिध्वंसत्रये मायामपेक्षते ॥ १३-११३ ॥</p>
<p>कृत्यै मलं तथा कर्म शिवेच्छैवेति सुस्थितम् ।</p>
<p>इह खलु उक्तयुक्त्या विश्वत्र सृष्टिस्थितिसंहारलक्षणं निजं<br>
कृत्यत्रयं कर्तुमीश्वरेच्छैव प्रगल्भते, किन्तु मलं कर्म मायां<br>
चापेक्ष्य । यत्परमेश्वरः</p>
<p>&ldquo;शुद्धेऽध्वनि शिवः कर्ता प्रोक्तोऽनन्तोऽसिते प्रभुः ।&rdquo;</p>
<p>इत्युक्त्या मायीयेऽध्वनि अनन्तमुखेन सृष्ट्यादि विदध्यात् । न च तस्य<br>
ईश्वरवदनन्यापेक्षमेव स्वातन्त्र्यं समस्ति इति अवश्यमस्य<br>
मलाद्यपेक्षणीयम् । अन्यथा हि कथं प्रतिपुं विचित्रं सृष्ट्यादि<br>
स्यादिति सर्वं सुस्थम् ॥</p>
<p>ननु परमेश्वरः सृष्ट्यादौ कृत्यत्रये मलाद्येवमपेक्षते इत्युक्तम्,<br>
अवशिष्टे पुनरनुग्रहादौ कृत्यद्वये किं तदपेक्षते न वा? &ndash;<br>
इत्याशङ्क्याह &ndash;</p>
<p>यत्तु कस्मिंश्चन शिवः स्वेन रूपेण भासते ॥ १३-११४ ॥</p>
<p>ननु इदमर्धजरतीयं यदीश्वरः किञ्चित्कृत्यं सापेक्षं कुर्यात्<br>
किञ्चिच्च निरपेक्षम्? &ndash; इत्याशङ्क्याह &ndash;</p>
<p>तत्रास्य नाणुगे तावदपेक्ष्ये मलकर्मणी ।<br>
अणुस्वरूपताहानौ तद्गतं हेतुतां कथम् ॥ १३-११५ ॥</p>
<p>व्रजेन्मायानपेक्षत्वमत एवोपपादयेत् ।</p>
<p>यन्नाम हि मलाद्यणुताया निमित्तं तत्कथं तदपगमे हेतुतां यायात्,<br>
नहि घटस्य घटतायां निमित्तं मृच्चक्रसूत्रादि तन्नाशे<br>
कर्परादिजनने वा कश्चिदपेक्षते &ndash; इति युक्तमुक्तमस्यानुग्रहे कार्ये<br>
तद्विरुद्धे मलकर्मणी नापेक्ष्ये इति । एवमत्र मायानपेक्षत्वमपि<br>
उपपादनीयम् । यत्र हि मलाद्यपि नापेक्षणीयं तत्र का वार्ता<br>
तदपेक्षाया इत्युक्तं मायानपेक्षत्वमत एवोपपादयेदिति ॥</p>
<p>तस्मादनुग्रहे कर्तव्ये परमेश्वरस्यैव अनन्यापेक्षं युक्तं कर्तृत्वम् &ndash; इत्याह &ndash;</p>
<p>तेन</p>
<p>शुद्धः स्वप्रकाशः शिव एवात्र कारणम् ॥ १३-११६ ॥</p>
<p>ननु यद्येवमनन्यापेक्ष एव अनुग्रहं परमेश्वरः कुर्यात्, तत्तस्य<br>
तरतमभावः कुतस्त्यः? &ndash; इत्याशङ्क्याह &ndash;</p>
<p>स च स्वाच्छन्द्यमात्रेण तारतम्यप्रकाशकः ।</p>
<p>ननु स्वाच्छन्द्यमात्रेण इत्यसिद्धम्, यल्लोकधर्मिण इव<br>
कस्यचित्कर्माद्यपेक्ष्यापि पारमेश्वर्यनुग्रहशक्तिर्निपतेत्? &ndash;<br>
इत्याशङ्क्याह &ndash;</p>
<p>कुलजातिवपुष्कर्मवयोऽनुष्ठानसम्पदः ॥ १३-११७ ॥</p>
<p>अनपेक्ष्य शिवे भक्तिः शक्तिपातोऽफलार्थिनाम् ।<br>
या फलार्थितया भक्तिः सा कर्माद्यमपेक्षते ॥ १३-११८ ॥</p>
<p>ततोऽत्र स्यात्फले भेदो नापवर्गे त्वसौ तथा ।</p>
<p>शिवे भक्तिरेव शक्तिपात इति लिङ्गलिङ्गिनोरभेदोपचारात् । भक्तिर्हि<br>
नाम अस्य प्राथमिकं चिह्नम् । यदुक्तम् &ndash;</p>
<p>&ldquo;तत्रैतत्प्रथमं चिह्नं रुद्रे भक्तिः सुनिश्चला ।&rdquo; (मा। वि। १४।८)</p>
<p>इति । अफलार्थिनामिति मुमुक्षूणाम् । आद्यमिति प्राक्तनम् ।<br>
अपेक्ष्यमाणं च कर्म विचित्रं तत् तत्फलेऽपि वैचित्र्यमित्युक्तं<br>
ततोऽत्र स्यात्फले भेद इति । कर्मानपेक्षत्वादपवर्गे पुनरयं भेदो<br>
नास्ति &ndash; इत्याह &ndash; नापवर्गे त्वसौ तथेति ॥</p>
<p>ननु यस्य एकैव अविभक्ता भुक्तिमुक्तिविषया भक्तिस्तस्य कथमसौ एकत्र<br>
कर्मापेक्षतेऽपरत्र न इति सङ्गच्छतां नाम? &ndash; इत्याशङ्क्याह &ndash;</p>
<p>भोगापवर्गद्वितयाभिसन्धातुरपि स्फुटम् ॥ १३-११९ ॥</p>
<p>प्राग्भागेऽपेक्षते कर्म चित्रत्वान्नोत्तरे पुनः ।</p>
<p>चित्रत्वादिति । यदुक्तम् &ndash;</p>
<p>&ldquo;कार्ये विशेषमाधित्सुर्विशिष्टं कारणं स्पृशेत् ।<br>
सन्ति भोगे विशेषाश्च विचित्राः कर्मसङ्गताः ॥&rdquo;</p>
<p>इति । उत्तर इति अपवर्गे । यदुक्तम् &ndash;</p>
<p>&ldquo;मुमुक्षोर्न विशेषाय नैःश्रेयसपथं प्रति ।<br>
नहि ब्रह्मणि शंसन्ति … ॥&rdquo;</p>
<p>इति । एवमाद्यः परः शक्तिपातो द्वितीयस्त्वपर इति सिद्धम् । यद्वक्ष्यति   -</p>
<p>&ldquo;इदं सारमिह ज्ञेयं परिपूर्णचिदात्मनः ।<br>
प्रकाशः परमः शक्तिपातोऽवच्छेदवर्जितः ॥</p>
<p>तथाविधोऽपि भोगांशावच्छेदेनोपलक्षितः ।<br>
अपरः शक्तिपातोऽसौ पर्यन्ते शिवताप्रदः ॥&rdquo; (१३।२५२)</p>
<p>इति ॥ ननु एवमीश्वरस्तिरोभावेऽपि किं सृष्ट्यादिवन्मलाद्यपेक्षते<br>
किमुत अनुग्रहवन्न? &ndash; इत्याशङ्क्य, गर्भीकृतमलादिनैरपेक्ष्यं<br>
तत्स्वरूपमेव तावदभिधत्ते &ndash;</p>
<p>अनाभासितरूपोऽपि तदाभासितयेव यत् ॥ १३-१२० ॥</p>
<p>स्थित्वा मन्त्रादि सङ्गृह्य त्यजेत्सोऽस्य तिरोभवः ।</p>
<p>कश्चिद्धि वस्तुतोऽनुग्रहशक्तिपाताभावात् अनाभासितरूपोऽपि<br>
परमेश्वरेच्छयैव परविप्रलम्भाय दाम्भिकतया<br>
भक्तिश्रद्धादिदर्शनेन आभासितरूपतयेव स्थित्वा शैवशास्त्रोक्तं<br>
मन्त्रादि सम्यग्दीक्षादिपूर्वं गृहीत्वा पश्चादादराभावात् यत्त्यजेत्<br>
सोऽस्य तिरोभवः । तिरोहितस्यापि स्वस्वरूपस्य<br>
गण्डोपरिपिटकोद्भेदन्यायेनाभिधानं येनास्य कदाचिदपि<br>
संसारान्निःसरणं न स्यात् । यदुक्तमनेनैवान्यत्र &ndash;</p>
<p>&ldquo;कश्चित्त्वीशेच्छया सम्यगनाश्वस्तेन चेतसा ।<br>
निन्दन्नेव भजेच्चर्यां स तिरोहित उच्यते ॥</p>
<p>निन्द्यमानमहामन्त्रविद्याचर्यादिकोपजम् ।<br>
पाप्म तं पातयेद् घोरे यातनाधाम्नि सर्वथा ॥&rdquo; (तं।वढा।३।७३)</p>
<p>इति ॥</p>
<p>इदानीम् &ldquo;आगममहौषधीं वच्मि&rdquo; इत्युपक्रान्तं निर्वाहयितुमाह &ndash;</p>
<p>श्रीसारशास्त्रे भगवान्वस्त्वेतत्समभाषत ॥ १३-१२१ ॥</p>
<p>एतद्वस्तु इति अस्मदभिमतशक्तिपातविधिलक्षणम् ॥ १२१ ॥</p>
<p>तदेवाह &ndash;</p>
<p>धर्माधर्मात्मकैर्भावैरनेकैर्वेष्टयेत्स्वयम् ।<br>
असन्देहं स्वमात्मानमवीच्यादिशिवान्तके ॥ १३-१२२ ॥</p>
<p>तद्वच्छक्तिसमूहेन स एव तु विवेष्टयेत् ।<br>
स्वयं बध्नाति देवेशः स्वयं चैव विमुञ्चति ॥ १३-१२३ ॥</p>
<p>स्वयं भोक्ता स्वयं ज्ञाता स्वयं चैवोपलक्षयेत् ।<br>
स्वयं भुक्तिश्च मुक्तिश्च स्वयं देवी स्वयं प्रभुः ॥ १३-१२४ ॥</p>
<p>स्वयमेकाक्षरा चैव यथोष्मा कृष्णवर्त्मनः ।</p>
<p>अनेकैर्धर्माधर्मात्मकैर्भावैरिति मुख्यतया संसारकारणेन<br>
विचित्रेण कार्मेण मलेन &ndash; इत्यर्थः । तद्वदिति स्वयमेव स्वमात्मानम्,<br>
शक्तिसमूहेन इति वामाज्येष्ठादिरूपेण, विवेष्टयेदिति अधितिष्ठेत् ।<br>
अत एवोक्तं &ndash; स्वयमेव बध्नाति इति स्वयमेव विमुञ्चति च इति । अत<br>
एवोक्तं &ndash; भोक्तेति ज्ञातेति च यद्भोग एव बन्धो ज्ञातृत्वमेव च मोक्ष<br>
इति । न चास्य तावतिरिक्तावित्युक्तं स्वयं भुक्तिश्च मुक्तिश्चेति । अत एव<br>
सर्वमिदं विश्वं स्वात्ममयतयैव पश्येदित्याह &ndash; स्वयमेव उप समीपे<br>
लक्षयेदिति । देवीति &ndash; शक्तिः । एकाक्षेरति &ndash; पराभट्टारिका ।<br>
एतदेव व्यनक्ति &ndash; यथोष्मा कृष्णवर्त्मन इति । यथोच्यते &ndash;</p>
<p>&ldquo;वह्नेरूष्मेव विज्ञेया … ।&rdquo; (नेट।१।२६)</p>
<p>इति ॥</p>
<p>एतदेव तात्पर्यतो व्याचष्टे &ndash;</p>
<p>वस्तूक्तमत्र स्वातन्त्र्यात्स्वात्मरूपप्रकाशनम् ॥ १३-१२५ ॥</p>
<p>अत्र स्वात्मन एव स्वातन्त्र्याद् बद्धतयेव मुक्ततयापि प्रकाशनं नाम<br>
वस्तूक्तम् । अयमेव तात्त्विकोऽर्थः प्रतिपादितः &ndash; इत्यर्थः ॥ १२५ ॥</p>
<p>न केवलमेतदत्रैवोक्तं यावदन्यत्रापि &ndash; इत्याह &ndash;</p>
<p>श्रीमन्निशाकुलेऽप्युक्तं मिथ्याभावितचेतसः ।<br>
मलमायाविचारेण क्लिश्यन्ते स्वल्पबुद्धयः ॥ १३-१२६ ॥</p>
<p>स्फटिकोपलगो रेणुः किं तस्य कुरुतां प्रिये ।<br>
व्योम्नीव नीलं हि मलं मलशङ्कां ततस्त्यजेत् ॥ १३-१२७ ॥</p>
<p>क्लिश्यन्त इति &ndash; वृथा क्लेशमनुभवन्ति &ndash; इत्यर्थः । यथा<br>
स्फटिकोपलगतो रेणुर्व्योमगतो वा नीलिमा तयोर्न किञ्चिदपि वस्तुतो<br>
मलिनत्वादि कर्तुं शक्नुतामेवं शुद्धबुद्धस्वभावस्य आत्मनः<br>
स्वेच्छामात्रपरिकल्पिते मलकर्मणी, इति तच्छङ्कां त्यजेत् वस्तुतः<br>
किञ्चिदेतन्नास्ति &ndash; इत्यर्थः । यदुक्तं तत्र &ndash;</p>
<p>न मलो मलिनः कश्चिद्विद्यते वस्तुतः प्रिये ।<br>
स्वमनोमलिनत्वेन मलमात्मनि कथ्यते ॥</p>
<p>मलमायाविचारेण क्लिश्यन्ते स्वल्पबुद्धयः ।<br>
स्फटिकोपलगो रेणुः किं तस्य कुरुतां प्रिये ॥</p>
<p>अज्ञानमात्रं तु मलं ज्ञानं शुद्धं स्वभावतः ।<br>
शुद्धस्वभावबोधस्य न बन्धः स्यात्कदाचन ॥</p>
<p>आकाशे नीलिमा यद्वन्मलमेवं चिदात्मनः ।&quot;</p>
<p>इति ॥ १२७ ॥</p>
<p>पूर्वाचार्यैरपि एतदेवोक्तम् &ndash; इत्याह &ndash;</p>
<p>श्रीमान्विद्यागुरुश्चाह प्रमाणस्तुतिदर्शने ।</p>
<p>तदेवाह ↓</p>
<p>धर्माधर्मव्याप्तिविनाशान्तरकाले</p>
<p>शक्तेः पातो गाहनिकैर्यः प्रतिपन्नः ॥ १३-१२८ ॥</p>
<p>तं स्वेच्छातः सङ्गिरमाणाः स्तवकाद्याः</p>
<p>स्वातन्त्र्यं तत्त्वय्यनपेक्षं कथयेयुः ।</p>
<p>इह गाहनिकैर्गहनं मायामेव विश्वकारणत्वेन<br>
अभिदधद्भिर्भेदवादिभिर्धर्माधर्मयोः कर्मणोर्या व्याप्तिः<br>
कार्यजन्मने प्रसरणं तस्या विनाशः प्रतिबन्धस्तदात्मन्यन्तरे<br>
साम्यलक्षणे काले तदपेक्षो यः शक्तिपातः प्रतिपन्नस्तमेव<br>
स्तवकाद्याः स्तोत्रकारादयः स्वेच्छामात्रेणैव<br>
प्रतिजानानास्त्वद्विषयमनन्यापेक्षं तत्स्वातन्त्र्यमावेदयन्ति &ndash;<br>
इत्यर्थः ॥ १२८ ॥</p>
<p>एवमियता मतादीनां तत्त्वं विवेचितम्, इदानीं पुनः<br>
शक्तिपातविचित्रतामभिधातुमाह &ndash;</p>
<p>तारतम्यप्रकाशो यस्तीव्रमध्यममन्दताः ॥ १३-१२९ ॥</p>
<p>ता एव शक्तिपातस्य प्रत्येकं त्रैधमास्थिताः ।</p>
<p>यो नाम शक्तिपातस्य तारतम्यप्रकाश उक्तस्ता एव तीव्रमध्यमन्दताः<br>
प्रत्येकं त्रैधमास्थिताः । तीव्रतीव्रादिरूपतया अस्य नव प्रकाराः   - इत्यर्थः ॥</p>
<p>एतदेव फलतो दर्शयति &ndash;</p>
<p>तीव्रतीव्रः शक्तिपातो देहपातवशात्स्वयम् ॥ १३-१३० ॥</p>
<p>मोक्षप्रदस्तदैवान्यकाले वा तारतम्यतः ।<br>
मध्यतीव्रात्पुनः सर्वमज्ञानं विनिवर्तते ॥ १३-१३१ ॥</p>
<p>स्वयमेव यतो वेत्ति बन्धमोक्षतयात्मताम् ।<br>
तत्प्रातिभं महाज्ञानं शास्त्राचार्यानपेक्षि यत् ॥ १३-१३२ ॥</p>
<p>स्वयमिति प्रसिद्धदेहपातनिमित्तमन्तरेण &ndash; इत्यर्थः । अन्यकाल इति<br>
आसन्ने विप्रकृष्टे वा । अनेन च अस्य तरतमभावेन<br>
त्रैविध्यसूचनादपि प्रत्येकं तथात्वे सप्तविंशतिर्भेदा भवन्ति ↓ इति<br>
कटाक्षितम् । पुनः शब्दो व्यतिरेके । तेनात्र पूर्ववन्न देहस्य<br>
निवृत्तिः किन्तु अज्ञानस्य । स्वयमेव इति न तु गुरुतः शास्त्रतो वा ।<br>
यतोऽस्य स्वप्रतिभात एव एवं ज्ञानमुदियादत एव अस्य महत्त्वे<br>
शास्त्राचार्यानपेक्षित्वं हेतुः ॥ १३२ ॥</p>
<p>ननु आत्मानं प्रत्येव किं बन्धमोक्षतयात्मतामसौ वेत्ति उत परं<br>
प्रत्यपि? &ndash; इत्याशङ्क्याह &ndash;</p>
<p>प्रतिभाचन्द्रिकाशान्तध्वान्तश्चाचार्यचन्द्रमाः ।<br>
तमस्तापौ हन्ति दृशं विस्फार्यानन्दनिर्भराम् ॥ १३-१३३ ॥</p>
<p>तमस्तापाविति शैष्यौ ॥ १३३ ॥</p>
<p>ननु एवंविधप्रतिभाभाजनभूतोऽपि को नामासाविति निरूप्यम् । न<br>
तावच्छासिता, व्युत्पत्त्यासादनसमये तत्त्वाभावात् ।<br>
आसादितव्युत्पत्तिर्हि परान्व्युत्पादयन् कामं शासितेत्युच्येत । नापि<br>
शिष्यः, तस्य पराधेयव्युत्पत्तिकत्वात् । तत्कतरस्तावदयमिति न<br>
जानीमः ? &ndash; इत्याशङ्क्याह &ndash;</p>
<p>स शिष्टः कर्मकर्तृत्वाच्छिष्योऽन्यः कर्मभावतः ।</p>
<p>शिष्यत इति स्वप्रतिभाधेयव्युत्पत्तिकत्वेन स्वप्रतिभां प्रति<br>
कर्मणोऽपि परं प्रति शास्यत्वाभावेन स्वातन्त्र्यविवक्षया कर्तृत्वात्<br>
&ldquo;लूयते केदारः&rdquo; इतिवत् कर्मवद्भावात् कर्मणि क्ते शिष्ट इति । अन्य<br>
इत्येवम्प्रतिभाभाजः ॥</p>
<p>स चायं सर्वशास्त्रेषु स्वयं गुर्वाद्युपदेशनैरपेक्ष्येण भवनात्<br>
स्वयम्भूः &ndash; इत्याह &ndash;</p>
<p>शिष्टः सर्वत्र च स्मार्तपदकालकुलादिषु ॥ १३४ ॥</p>
<p>उक्तः स्वयम्भूः शास्त्रार्थप्रतिभापरिनिष्ठितः ।</p>
<p>तदुक्तं प्राक् ↓</p>
<p>स तावत्कस्यचित्तर्कः स्वयमेव प्रवर्तते ।<br>
स च सांसिद्धिकः शास्त्रे प्रोक्तः स्वप्रत्ययात्मकः ॥&quot; (४।४०)</p>
<p>इति ॥</p>
<p>ननु स्वयमेव चेत्प्रतिभायाः समुल्लासस्तत्कस्यचिदेव इति कुतस्त्योऽयं<br>
नियमः । बाढम्, न नियम &ndash; इत्याह ↓</p>
<p>यन्मूलं शासनं तेन न रिक्तः कोऽपि जन्तुकः ॥ १३-१३५ ॥</p>
<p>व्युत्पत्तेर्हि प्रतिभात्मकमेव वस्तु मूलम् । न च तेन प्रतिभात्मना<br>
वस्तुना तिर्यक्प्रायोऽपि कश्चिज्जन्तुः<br>
स्वोचितव्यापारनैपुणान्यथानुपपत्त्या रिक्तः । अत एव</p>
<p>&ldquo;व्यवहाराः प्रतायन्ते तिरश्चामपि यद्वशात् ।&rdquo;</p>
<p>इत्युक्तम् ॥ १३५ ॥</p>
<p>ननु यद्येवं तत्कस्मादविशिष्टैव सर्वेषां प्रतिभा नोल्लसेत्? &ndash;<br>
इत्याशङ्क्याह &ndash;</p>
<p>तत्रापि तारतम्योत्थमानन्त्यं दार्ढ्यकम्प्रते ।</p>
<p>एवं प्रतिभाया अविशेषेण सम्भवेऽपि तारतम्येन<br>
समुल्लासादनन्तप्रकारत्वं यतः सा दार्ढ्यकम्प्रते अपेक्षते,<br>
प्रथमतो दृढा कम्पमाना वा स्यात् &ndash; इत्यर्थः ॥</p>
<p>कम्पमाना च सा युक्त्याद्यपेक्षते यतोऽस्या दार्ढ्यमुदियात् &ndash; इत्याह &ndash;</p>
<p>युक्तिः शास्त्रं गुरुर्वादोऽभ्यास इत्याद्यपेक्षते ॥ १३-१३६ ॥</p>
<p>वादो वीतरागकथा ॥ १३६ ॥</p>
<p>ननु आमुखे कम्पमानमपि ज्ञानं स्वयमेव क्कचिद्यथायथं दार्ढ्यं<br>
गच्छत् दृष्टं तत्किं युक्त्याद्यपेक्षणेन? &ndash; इत्याशङ्क्याह &ndash;</p>
<p>कम्पमानं हि विज्ञानं स्वयमेव पुनर्व्रजेत् ।<br>
कस्यापि दार्ढ्यमन्यस्य युक्त्याद्यैः केवलेतरैः ॥ १३-१३७ ॥</p>
<p>युक्त्याद्यैरिति सुसंवादायापेक्ष्यमाणैः । केवलेतरैरिति<br>
व्यस्तसमस्तैः । यस्य पुनः स्वयमेव कम्पमानं विज्ञानं दार्ढ्यं<br>
गच्छेत् स निर्भित्तिरिति प्रागुक्तः । यस्य तु युक्त्याद्यैः स सभित्तिक इति<br>
॥ १३७ ॥</p>
<p>ननु एवमत्र फले कश्चिद्विशेषोऽस्ति न वा? &ndash; इत्याशङ्क्याह &ndash;</p>
<p>यथा यथा परापेक्षातानवं प्रातिभे भवेत् ।<br>
तथा तथा गुरुरसौ श्रेष्ठो विज्ञानपारगः ॥ १३-१३८ ॥</p>
<p>न केवलं प्रातिभस्यैव गुरोः परानपेक्षत्वे श्रेष्ठत्वं<br>
यावत्कल्पितस्यापि, शास्त्रीये क्कचिदंशे येन कल्पितोऽप्यसौ अकल्पित<br>
इत्युच्यते । तस्मात्प्रातिभत्वमेव सर्वात्मना ज्यायः &ndash; इत्याह &ndash;</p>
<p>अन्यतः शिक्षितानन्तज्ञानोऽपि प्रतिभाबलात् ।<br>
यद्वेत्ति तत्र तत्रास्य शिवता ज्यायसी च सा ॥ १३-१३९ ॥</p>
<p>यदुक्तं प्राक् ↓</p>
<p>&ldquo;येन केनाभ्युपायेन गुरुमाराध्य भक्तितः ।<br>
तद्दीक्षाक्रमयोगेन शास्त्रार्थं वेत्त्यसौ ततः ॥</p>
<p>अभिषेकं समासाद्य यो भवेत्स तु कल्पितः ।<br>
सन्नप्यशेषपाशौघविनिवर्तनकोविदः ॥</p>
<p>यो यथाक्रमयोगेन कस्म्मिश्चिच्छास्त्रवस्तुनि ।<br>
आकस्मिकं व्रजेद् बोधं कल्पिताकल्पितो हि सः ॥</p>
<p>तस्य योऽकल्पितो भागः स तु श्रेष्ठतमः स्मृतः ।&rdquo; (४।७३)</p>
<p>इति ॥ १३९ ॥</p>
<p>एवमकल्पितत्वादेव प्रातिभस्य गुरोर्न बाह्यं किञ्चिदपेक्षणीयम् &ndash;<br>
इत्याह &ndash;</p>
<p>न चास्य समयित्वादिक्रमो नाप्यभिषेचनम् ।<br>
न सन्तानादि नो विद्याव्रतं प्रातिभवर्त्मनः ॥ १३-१४० ॥</p>
<p>आदिविद्वान्महादेवस्तेनैषोऽधिष्ठितो यतः ।<br>
संस्कारास्तदधिष्ठानसिद्ध्यै तत्तस्य तु स्वतः ॥ १३-१४१ ॥</p>
<p>न हि नामास्य प्रातिभवर्त्मनो गुरोर्दीक्षाभिषेकादिः संस्कारः<br>
कश्चिदुपयुक्तः, यतोऽयमादिगुरुणा महादेवेन स्वयमेव अधिष्ठितः ।<br>
तदधिष्ठानसिद्ध्यर्थं ह्येव संस्काराः प्रणीताः । तदेव<br>
पुनरस्य स्वतः सिद्धमिति किमेभिर्व्यर्थैः परिकल्पितैर्भवेत् ॥ १४१ ॥</p>
<p>ननु एवमपि वृत्तदीक्षोऽयमिति न भवितुमर्हति? &ndash; इत्याशङ्क्याह &ndash;</p>
<p>देवीभिर्दीक्षितस्तेन सभक्तिः शिवशासने ।</p>
<p>तेन स्वतस्तदधिष्ठानेन हेतुना शिवशासने<br>
शक्तिपातप्रथमचिह्नभूतया भक्त्या युक्तः सन् देवीभिः दीक्षितः<br>
ताभ्य एव अधिगताधिकार &ndash; इत्यर्थः ॥</p>
<p>एवमकल्पितत्वेऽपि अस्य क्वचिदंशे कल्पितत्वमपि भवेत्? &ndash; इत्याशङ्क्याह   -</p>
<p>दृढताकम्प्रताभेदैः सोऽपि स्वयमथ व्रतात् ॥ १३-१४२ ॥</p>
<p>तपोजपादेर्गुरुतः स्वसंस्कारं प्रकल्पयेत् ।</p>
<p>सोऽपि प्रातिभो<br>
गुरुर्दृढताकम्प्रतामूलैस्तीव्रमध्यमन्दादिभेदैरुपलक्षितः सन्<br>
क्रमेण स्वयमात्मभावनातो व्रतादेर्गुरुतो वा स्वस्य आत्मनो<br>
दीक्षादिलक्षणं संस्कारं प्रकल्पयेत् येनायमकल्पितकल्पकः<br>
प्रागुक्तः । तथा च</p>
<p>&ldquo;यस्तु तद्रूपभागात्मभावनातः परं विना ।<br>
शास्त्रवित्स गुरुः शास्त्रे प्रोक्तोऽकल्पितकल्पकः ॥</p>
<p>तस्यापि भेदा उत्कृष्टमध्यमन्दाद्युपायतः ।<br>
भावनातोऽथवा ध्यानाज्जपात्स्वप्नाद्व्रताद् धृतेः ॥</p>
<p>प्राप्नोत्यकल्पितोदारमभिषेकं महामतिः ॥&rdquo; (४।५३)</p>
<p>इति ॥ १४२ ॥</p>
<p>ननु किमत्र प्रमाणम्? &ndash; इत्याशङ्क्याह &ndash;</p>
<p>यतो वाजसनेयाख्य उक्तं सिञ्चेत्स्वयं तनुम् । १३-१४३ ॥</p>
<p>इत्याद्युपक्रमं यावदन्ते तत्परिनिष्ठितम् ।<br>
अभिषिक्तो भवेदेवं न बाह्यकलशाम्बुभिः ॥ १३-१४४ ॥</p>
<p>यदुक्तं तत्र ↓</p>
<p>&ldquo;व्रतादौ च जपादौ च तयोरन्ते तथैव च ।<br>
यागं कृत्वाथ विधिवत्स्वेन स्वमभिषेचयेत् ॥</p>
<p>यदि सम्पत्त्यभावः स्यान्मनसैवं प्रकल्पयेत् ।<br>
यस्मादिदं जगत्सर्वं मनस्यन्तः प्रतिष्ठितम् ॥&rdquo;</p>
<p>इत्यादि</p>
<p>&ldquo;ततः पीयूषकलशं कलाकमलमण्डितम् ।<br>
ध्यात्वा शिरसि तेनैव प्लावितं भावयेद् बुधः ॥</p>
<p>अभिषिक्तो भवेदेवं न बाह्यकलशाम्बुभिः ।<br>
य एवमभिषिक्तः सन् सोऽधिकारी जपादिके ॥&rdquo;</p>
<p>इत्यन्तम् ॥ १४४ ॥</p>
<p>एतच्च न केवलमत्रैवोक्तं यावदन्यत्रापि &ndash; इत्याह &ndash;</p>
<p>श्रीसर्ववीरश्रीब्रह्मयामलादौ च तत्तथा ।<br>
निरूपितं महेशेन कियद्वा लिख्यतामिदम् ॥ १३-१४५ ॥</p>
<p>इत्थं प्रातिभविज्ञानं किं किं कस्य न साधयेत् ।<br>
यत्प्रातिभाद्वा सर्वं चेत्यूचे शेषमहामुनिः ॥ १३-१४६ ॥</p>
<p>अत्रैव यदित्यादिप्रमाणनिर्देशः । ऊचे इति पातञ्जलसूत्रेषु ॥ १४५-१४६<br>
॥</p>
<p>केचिच्चात्र विवदन्ते यन्नायं सर्वसम्पत्तिहेतुरिति &ndash; इत्याह &ndash;</p>
<p>अन्ये त्वाहुरकामस्य प्रातिभो गुरुरीदृशः ।<br>
सामग्रीजन्यता काम्ये तेनास्मिन्संस्कृतो गुरुः ॥ १३-१४७ ॥</p>
<p>नियतेर्महिमा नैव फले साध्ये निवर्तते ।<br>
अभिषिक्तश्चीर्णविद्याव्रतस्तेन फलप्रदः ॥ १३-१४८ ॥</p>
<p>अकामस्येति मुमुक्षोः । काम्ये हि सर्वाङ्गोपसंहारेण<br>
यथाशक्तिप्रयोगोपगमात्सामग्रीजन्यतेति, तत्र गुरुतः<br>
प्राप्तदीक्षाभिषेकादिः स्वयं च चीर्णविद्याव्रतो गुरुः फलप्रदो न<br>
पुनस्तथाभूतोऽयं प्रातिभः । अयं हि नियतेर्महिमा यन्नियतादेव<br>
कारणान्नियतमेव फलं स्यादिति तन्नियतिदशाधिशायिनः साधकस्य<br>
कथमेवमन्यथाभावो भवेत् &ndash; इति भावः ॥ १४८ ॥</p>
<p>अस्मद्गुरवस्तु एतन्न मन्यन्ते &ndash; इत्याह &ndash;</p>
<p>असदेतदिति प्राहुर्गुरवस्तत्त्वदर्शिनः ।<br>
श्रीसोमानन्दकल्याणभवभूतिपुरोगमाः ॥ १३-१४९ ॥</p>
<p>तथाहि त्रीशिकाशास्त्रविवृतौ तेऽभ्यधुर्बुधाः ।</p>
<p>तदभिहितमेव पठति &ndash;</p>
<p>सांसिद्धिकं यद्विज्ञानं तच्चिन्तारत्नमुच्यते ॥ १३-१५० ॥</p>
<p>तदभावे तदर्थं तदाहृतं ज्ञानमादृतम् ।</p>
<p>यद्धि प्रातिभं नाम विज्ञानं तत्सर्वशास्त्रेषु<br>
चिन्तामणिप्रायमुच्यते यदस्मात्काम्यादिसर्वफलसम्पत्तिः स्यादिति ।<br>
तस्य सांसिद्धिकस्य ज्ञानस्य अभावे पुनस्तद्भवदभिमतमाहृतं<br>
गुर्वाद्याधेयत्वात् कृत्रिमं ज्ञानमाणवादेः शाम्भव एव<br>
द्वारद्वारिभावेन विश्रान्त्युपगमात् तदर्थं<br>
सांसिद्धिकज्ञानाभिव्यक्तिनिमित्तमेव आदृतम् । येन तदेव<br>
विश्रान्तिधामतया सर्वत्र प्रधानतया उद्धोष्यते ॥ १५० ॥</p>
<p>यदागम इत्याह ↓</p>
<p>एवं यो वेद तत्त्वेन तस्य निर्वाणगामिनी ॥ १३-१५१ ॥</p>
<p>दीक्षा भवत्यसन्दिग्धा तिलाज्याहुतिवर्जिता ।<br>
अदृष्टमण्डलोऽप्येवं यः कश्चिद्वेत्ति तत्त्वतः ॥ १३-१५२ ॥</p>
<p>स सिद्धिभाग्भवेन्नित्यं स योगी स च दीक्षितः ।<br>
अविधिज्ञो विधानज्ञो जायते यजनं प्रति ॥ १३-१५३ ॥</p>
<p>इत्यादिभिस्त्रीशिकोक्तैर्वाक्यैर्माहेश्वरैः स्फुटम् ।<br>
ज्ञानं दीक्षादिसंस्कारसतत्त्वमिति वर्णितम् ॥ १३-१५४ ॥</p>
<p>इह यः कश्चित्सांसिद्धिकं ज्ञानं तत्त्वतो वेत्ति, तस्य बाह्यक्रियां<br>
विना निःसन्देहा निर्वाणगामिनी दीक्षा स्वत एव भवति । अत एवासौ<br>
दीक्षितः सन् नित्यं सिद्धिभाग्योगी चेति बाह्यक्रियामजानानो जानानो<br>
वा यजनं प्रति जायते काम्यादिविषयायां यजिक्रियायां कर्ता भवेत्<br>
। एवमाद्यैर्माहेश्वरैर्वाक्यैर्दीक्षादिसंस्कारसतत्त्वमेव<br>
सांसिद्धिकं ज्ञानमुक्तम् ॥ १५४ ॥</p>
<p>यत्पुनर्दीक्षादिनिमित्तकं ज्ञानं तज्ज्ञानहीनानाम् &ndash; इत्याह &ndash;</p>
<p>ज्ञानोपायस्तु दीक्षादिक्रिया ज्ञानवियोगिनाम् ।<br>
इत्येतदधुनैवास्तां स्वप्रस्तावे भविष्यति ॥ १३-१५५ ॥</p>
<p>अधुनैवास्तामेवेति शक्तिपातविचित्रतानिरूपणावसरे<br>
तत्प्रसङ्गाभावात् । अत एवोक्तम् &ndash; स्वप्रस्तावे भविष्यति इति ।<br>
स्वप्रस्ताव इति दीक्षाप्रकरणे ॥ १५५ ॥</p>
<p>ननु एवं तात्त्विकस्य ज्ञानस्य प्रतिभावद्गुरुशास्त्रादिलक्षणमपि<br>
प्रमाणमभिव्यक्तिनिमित्तमस्ति इति किं प्रतिभायामेवैवं भरः? &ndash;<br>
इत्याशङ्क्याह &ndash;</p>
<p>गुरुशास्त्रप्रमाणादेरप्युपायत्वमञ्जसा ।<br>
प्रतिभा परमेवैषा सर्वकामदुघा यतः ॥ १३-१५६ ॥</p>
<p>गुर्वादेः प्रमाणस्यापि परमेव यौक्तिकमुपायत्वं सैवास्य<br>
विश्रान्तिस्थानम् &ndash; इत्यर्थः । यत इयमेव परतत्त्वैक्यापादनेन<br>
सर्वाभीष्टसम्पत्तिहेतुः &ndash; इत्युक्तम् सर्वकामदुघेति ।<br>
आणवादेरुपायस्य हि द्वारद्वारिभावेन शाम्भवे प्रतिभात्मनि अविकल्प<br>
एव ज्ञाने विश्रान्तिरिति असकृदुक्तम् ॥ १५६ ॥</p>
<p>अत एवाह &ndash;</p>
<p>उपाययोगक्रमतो निरुपायमथाक्रमम् ।<br>
यद्रूपं तत्परं तत्त्वं तत्र तत्र सुनिश्चितम् ॥ १३-१५७ ॥</p>
<p>उपायानामाणवादीनां योगे परस्परस्य सम्बन्धे य आणवः शाक्ते,<br>
शाक्तः शाम्भव इत्यादिरूपः क्रमः तमवलम्ब्य निरुपायमत एव<br>
अक्रमं यत्प्रतिभात्मकं रूपमुदेति, तदेव परं तत्त्वं तत्र तत्र<br>
सर्वशास्त्रेषु सुनिश्चितम् । नात्र कस्यचिद्विमतिः &ndash; इत्यर्थः ॥ १५७ ॥</p>
<p>ननु यद्येवं तत्प्रातिभस्य गुरोरन्यतः स्वात्मनि संस्कारपरिकल्पनेन<br>
कोऽर्थः ? &ndash; इत्याशङ्क्याह ↓</p>
<p>यस्तु प्रातिभबाह्यात्मसंस्कारद्वयसुन्दरः ।<br>
उक्तोऽनन्योपकार्यत्वात्स साक्षाद्वरदो गुरुः ॥ १३-१५८ ॥</p>
<p>यदुक्तम् &ndash;</p>
<p>&ldquo;यस्त्वकल्पितरूपोऽपि संवाददृढताकृते ।<br>
अन्यतो लब्धसंस्कारः स साक्षाद्भैरवायते ॥&rdquo; (४।७७)</p>
<p>इति ॥ १५८ ॥</p>
<p>एवं च प्रतिभापि शक्तिपातस्य बाह्यानामुपायानां<br>
वैचित्र्यात्तरतमभावेनोदियात्, येन मध्यतीव्रस्यापि शक्तिपातस्य<br>
तीव्रादिभेदभिन्नत्वं स्यात् &ndash; इत्याह &ndash;</p>
<p>स्वमुक्तिमात्रे कस्यापि यावद्विश्वविमोचने ।<br>
प्रतिभोदेति खद्योतरत्नतारेन्दुसूर्यवत् ॥ १३-१५९ ॥</p>
<p>अत्र च दृष्टान्तसामर्थ्यादन्तरा यथोत्तरं कतिचिज्जनमोचनेऽपि इति<br>
लभ्यते ॥ १५९ ॥</p>
<p>ननु इह प्रतिभायाः साक्षान्मध्यतीव्रः शक्तिपातः पारिपूर्ण्ये<br>
निमित्तमिति नास्ति विमतिः, तदितरद् बाह्यं पुनः कियदनुशीलनादपि<br>
प्रातिभत्वं भजेत् ? &ndash; इत्याशङ्क्याह &ndash;</p>
<p>ततः प्रातिभसंवित्त्यै शास्त्रमस्मत्कृतं त्विदम् ।<br>
योऽभ्यस्येत्स गुरुर्नैव वस्त्वर्था हि विडम्बकाः ॥ १३-१६० ॥</p>
<p>ततस्तरतमभावेन प्रतिभोदयाद्धेतोर्यः पुनरिदं<br>
श्रीतन्त्रालोकसञ्ज्ञमस्मत्कृतं शास्त्रं प्रातिभत्वं<br>
संवेदयितुमभ्यस्येत्स समनन्तरमेव सम्पूर्णबोधत्वात् प्रातिभो<br>
गुरुर्भवेत् यद्दृक्पातमात्रात्सर्वोऽप्ययं लोकस्ताद्रूप्यमियात् । यदुक्तं<br>
प्राक् &ndash;</p>
<p>&ldquo;इति सप्ताधिकामेनां त्रिंशतं यः सदा बुधः ।</p>
<p>आह्निकानां समभ्यस्येत्स साक्षाद्भैरवो भवेत् ।</p>
<p>सप्तत्रिंशत्सुसम्पूर्णबोधो यद्भैरवो भवेत् ।<br>
किं चित्रमणवोऽप्यस्य दृशा भैरवतामियुः ॥&rdquo; (१।२८६)</p>
<p>इति । ननु महतीयं विडम्बना यत्स्वयमेव स्वकृतिं प्रत्येवं<br>
प्रशंसा नाम? &ndash; इत्याशङ्क्योक्तम् &ndash; नैव वस्त्वर्था हि विडम्बका इति<br>
॥ १६० ॥</p>
<p>ननु इदानीमेवोक्तं न कश्चिदपि जन्तुः प्रतिभया रिक्त इति, तत्किं<br>
तदुदये परकीयशास्त्राद्यपेक्षणेन ? &ndash; इत्याशङ्क्याह &ndash;</p>
<p>परोपजीविताबुद्ध्या सर्व इत्थं न भासते ।<br>
तदुक्त्या न विना वेत्ति शक्तिपातस्य मान्द्यतः ॥ १३-१६१ ॥</p>
<p>यतः खलु परमेव उपजीवितुं प्रवृत्तः सर्व<br>
एवोपजीवनान्यथानुपपत्त्या इत्थमुक्तेन प्रकारेण प्रतिभानवान् तथा<br>
न प्रकाशते, यतः शक्तिपातस्य मान्द्यात् परोक्तिमन्तरेण न<br>
किञ्चिद्वेत्ति, सर्वत्रैवास्य गुरुशास्त्रापेक्षा &ndash; इत्यर्थः ॥ १६१ ॥</p>
<p>न चैतत्स्वोपज्ञमेव अस्माभिरुक्तम् &ndash; इत्याह &ndash;</p>
<p>स्फुटमेतच्च शास्त्रेषु तेषु तेषु निरूप्यते ।</p>
<p>तेषु तेषु इत्यनेन सर्वशास्त्राविगीतत्वमस्यार्थस्य उक्तम् ॥</p>
<p>एतदेव दर्शयति ↓</p>
<p>किरणायां तथोक्तं च गुरुतः शास्त्रतः स्वतः ॥ १३-१६२ ॥</p>
<p>ज्ञानयोग्यास्तथा केचिच्चर्यायोग्यास्तथापरे ।</p>
<p>तथाशब्देन च केचिद्योगयोग्याः क्रियायोग्याश्च इत्याक्षिप्तम् । अनेन<br>
चैषां नियतविषयत्वेनापि शास्त्राद्यपेक्षा &ndash; इति कटाक्षितम् ॥ १६२<br>
॥</p>
<p>ननु इदं सिद्धसाधनं यद्गुरुशास्त्रापेक्षं ज्ञानमुदियादिति ।<br>
एतद्धि लोकत एव सिद्धम्, किमत्र प्रमाणोपन्यासेन । स्वत एव<br>
केषाञ्चिदेतदुदेति इत्यत्र पुनः किं प्रमाणम्? &ndash; इत्याशङ्क्याह &ndash;</p>
<p>श्रीमन्नन्दिशिखातन्त्रे वितत्यैतन्निरूपितम् ॥ १३-१६३ ॥</p>
<p>प्रश्नोत्तरमुखेनेति तदभग्नं निरूप्यते ।</p>
<p>अभग्नमिति अखण्डम् ॥ १६३ ॥</p>
<p>तदेवाह ↓</p>
<p>अनिर्देश्यः शिवस्तत्र कोऽभ्युपायो निरूप्यताम् ॥ १३-१६४ ॥</p>
<p>इति प्रश्ने कृते देव्या श्रीमाञ्छम्भुर्न्यरूपयत् ।</p>
<p>कोऽभ्युपाय इति अर्थात्साधकस्य, येनानिर्देश्येऽपि शिवे ज्ञानमुदियात् ।<br>
तदुक्तं तत्र &ndash;</p>
<p>&ldquo;अनिर्देश्यः शिवो ह्येवं कथितः परमेश्वरः ।<br>
उपायः कथ्यतां देव भक्तानुग्रहकाम्यया ॥&rdquo;</p>
<p>इति ॥ १६४ ॥</p>
<p>किं न्यरूपयत् ? &ndash; इत्याह &ndash;</p>
<p>उपायोऽत्र विवेकैकः स हि हेयं विहापयन् ॥ १३-१६५ ॥</p>
<p>ददात्यस्य च सुश्रोणि प्रातिभं ज्ञानमुत्तमम् ।</p>
<p>विवेकैक इति विवेक एव एकः प्रधानं स्वपरामर्शात्मा विवेकः &ndash;<br>
इत्यर्थः । हेयमिति मायीयभावादि । अस्येति साधकस्य ॥ १६५ ॥</p>
<p>ततोऽपि किम्? &ndash; इत्याह ↓</p>
<p>यदा प्रतिभया युक्तस्तदा मुक्तश्च मोचयेत् ॥ १३-१६६ ॥</p>
<p>परशक्तिनिपातेन ध्वस्तमायामलः पुमान् ।</p>
<p>तदुक्तं तत्र ↓</p>
<p>&ldquo;उपायो देवदेवेशि विवेकस्तत्र वै परः ।<br>
हेयतां चैव संसारे ज्ञात्वा जन्तुर्विमोचयेत् ॥</p>
<p>अनित्येऽस्मिञ्छिवो ह्येकः शिवः(नित्यः)सर्वगतः प्रभुः ।<br>
मायीयान्युज्झ्य भावानि यदा भावेन भावयेत् ॥</p>
<p>ददात्यस्य च सुश्रोणि प्रातिभं ज्ञानमुत्तमम् ।<br>
यदा प्रातिभसंयुक्तो मुच्यते मोचयेत्तदा ॥</p>
<p>परशक्तिनिपातेन ध्वस्तमायामलः पुमान् ।<br>
परं याति पदं यत्र गत्वा भूयो न जायते ॥</p>
<p>इति ॥ १६६ ॥</p>
<p>ननु समनन्तरमेव</p>
<p>&ldquo;दीक्षयोन्मोच्य देवेशि अध्वबन्धात्सुदारुणात् ।<br>
सर्वज्ञादिगुणांश्चैव शिशोरापादयेद्गुरुः ॥&rdquo;</p>
<p>इत्यादिना दीक्षया मोक्षः &ndash; इत्युक्तम् । इदानीं तु प्रातिभानमुच्यते<br>
इति किमेतदुक्तम्? &ndash; इत्याह &ndash;</p>
<p>ननु प्राग्दीक्षया मोक्षोऽधुना तु प्रातिभात्कथम् ॥ १३-१६७ ॥</p>
<p>कथमिति उभयोर्मध्यात्कतरत्प्रमाणम् &ndash; इत्यर्थः ।</p>
<p>तदुक्तं तत्र ↓</p>
<p>&ldquo;दीक्षया पूर्वमेवोक्तः पुद्गलस्य भवार्णवात् ।<br>
मोक्षोऽधुना वदस्येवं प्रातिभस्येव तत्कथम् ॥</p>
<p>प्रमाणमत्र देवेश प्रातिभं वाऽथ दीक्षणम् ।<br>
एतन्मे वद कामारे स्फुटार्थेन महेश्वर ॥</p>
<p>इति ॥ १६७ ॥</p>
<p>एतदप्युत्तरयति परमेश्वरः &ndash; इत्याह &ndash;</p>
<p>इति देव्या कृते प्रश्ने प्रावर्तत विभोर्वचः ।<br>
दीक्षया मुच्यते जन्तुः प्रातिभेन तथा प्रिये ॥ १३-१६८ ॥</p>
<p>इयान्पुनरनयोर्विशेषः &ndash; इत्याह &ndash;</p>
<p>गुर्वायत्ता तु सा दीक्षा बध्यबन्धनमोक्षणे ।<br>
प्रातिभोऽस्य स्वभावस्तु केवलीभावसिद्धिदः ॥ १३-१६९ ॥</p>
<p>बध्यबन्धनमोक्षणनिमित्तं परापेक्षा &ndash; इत्यर्थः ॥ १६९ ॥</p>
<p>ननु किं नामास्य केवलीभावसिद्ध्या ? &ndash; स्यादित्याह &ndash;</p>
<p>केवलस्य ध्रुवं मुक्तिः परतत्त्वेन सा ननु ।<br>
नृशक्तिशिवमुक्तं हि तत्त्वत्रयमिदं त्वया ॥ १३-१७० ॥</p>
<p>ना बध्यो बन्धने शक्तिः करणं कर्तृतां स्पृशत् ।<br>
शिवः कर्तेति तत्प्रोक्तं सर्वं गुर्वागमादणोः ॥ १३-१७१ ॥</p>
<p>पुनर्विवेकादुक्तं तदुत्तरोत्तरमुच्यताम् ।<br>
कथं विवेकः किं वास्य देवदेव विविच्यते ॥ १३-१७२ ॥</p>
<p>परतत्त्वेन केवलस्येति केवलपरतत्त्वात्मा मुक्त एव भवेत् &ndash; इत्यर्थः ।<br>
एवमपि देवी पुनः प्रश्नयति &ndash; ननु इत्यादि । इह<br>
तावन्नरशक्तिशिवात्मकं विश्वमिति सर्वशास्त्रेषु उक्तम् । तत्र<br>
बन्धनक्रियायां ना नरो बध्यः, कर्मकर्त्रावेशमयी शक्तिश्च<br>
कर्तृतां स्पृशत्करणम्, शिवश्च कर्ता इत्येतत्सर्वमणोर्गुरुतश्च<br>
शास्त्रतश्चोपदेश्यतयोक्तम् । येनास्य<br>
बध्यबन्धबन्धयितृविभागावभासपुरःसरं महाज्ञानमुदियात् ।<br>
भूयश्च तदेवोत्तरादागमादप्युत्तरमनुत्तरं विवेकादुक्तम् । तदस्य<br>
साधकस्य कथं विवेकस्तदुत्पादकः प्रकारः, किं वा<br>
विवेच्यमित्युच्यतां संशयविपर्ययादिव्युदसनेन निर्णीयताम् &ndash;<br>
इत्यर्थः । तदुक्तम् &ndash;</p>
<p>&ldquo;तत्त्वं त्रिविधमाख्यातं नरशक्तिशिवात्मकम् ।<br>
शिवात्मकं सर्वगतं निष्प्रपञ्चमलेपकम् ॥</p>
<p>तद्धर्मधर्मिणी शक्तिस्त्वयाऽऽख्याता महेश्वर ।<br>
बन्ध्यबन्धनभावेन नरतत्त्वमुदाहृतम् ॥</p>
<p>कर्तृत्वे करणत्वे च शक्तितत्त्वं त्वयोदितम् ।<br>
तच्च गुर्वागमात्साध्यमणुभिश्चोदितं स्फुटम् ॥</p>
<p>विवेकात्तत्कथं लभ्यं भूय एवोच्यते त्वया ।<br>
प्रातिभस्य च ज्ञानस्य गुर्वाम्नायागतस्य च ॥</p>
<p>द्वैधं किमेतदुद्दिष्टं मोहनाय ममाधुना ।<br>
उत्तरोत्तरमस्मात्तु स्फुटमाख्याहि शङ्कर ॥</p>
<p>येन निःसंशया सिद्धिर्मुक्तिरन्ते भवत्यणोः ।<br>
कथं विवेकः किं वाऽस्य देवदेव विविच्यते ॥</p>
<p>इति । नृशक्तिशिवमिति गुर्वागमादिति च समाहारे द्वन्द्वः ॥ १७२ ॥</p>
<p>एतच्च निर्णेतुं परमेश्वरः प्रत्युवाच &ndash; इत्याह &ndash;</p>
<p>इत्युक्ते परमेशान्या जगादादिगुरुः शिवः ।</p>
<p>तदेवाह &ndash;</p>
<p>शिवादितत्त्वत्रितयं तदागमवशाद्गुरोः ॥ १३-१७३ ॥</p>
<p>अधरोत्तरगैर्वाक्यैः सिद्धं प्रातिभतां व्रजेत् ।</p>
<p>यन्नाम हि नरशक्तिशिवात्मकं तत्त्वत्रयं तद्गुरोरागमाच्च<br>
प्रश्नप्रतिवचनरूपैर्वाक्यैः सिद्धं यथायथं तात्त्विकेन रूपेण<br>
प्ररोहमुपगतं प्रातिभतां व्रजेत् प्रातिभं ज्ञानमस्य जायते &ndash;<br>
इत्यर्थः ॥</p>
<p>ननु प्रातिभत्वं वस्तुसदिति असकृदुक्तं तत्कथमिह<br>
शिवादितत्त्वत्रयमेव गुर्वादिमाहात्म्यात्प्रातिभतां व्रजेदित्युक्तम्? &ndash;<br>
इत्याशङ्क्याह &ndash;</p>
<p>दीक्षासिच्छिन्नपाशत्वाद्भावनाभावितस्य हि ॥ १३-१७४ ॥</p>
<p>विकासं तत्त्वमायाति प्रातिभं तदुदाहृतम् ।</p>
<p>यन्नाम हि गुरुतो दीक्षासिच्छिन्नपाशस्य, आगमतश्च भावनाभावितस्य<br>
साधकस्य वस्तुसदेव प्रतिभातत्त्वं विकस्वरतां यायात्, तदेवोच्यते<br>
प्रातिभं ज्ञानमिति । तदुक्तम् &ndash;</p>
<p>&ldquo;तदागमवशात्साध्यं गुरुवक्त्रान्महाधिपे ।<br>
शिवशक्तिकरावेशाद्गुरुः शिष्यप्रबोधकः ॥</p>
<p>अधरोत्तरगैर्वाक्यैः प्रभुशक्त्युपबृंहितः ।<br>
तच्छक्त्या सुप्रबुद्धस्य ध्वस्तमायामलस्य च ॥</p>
<p>दीक्षासिच्छिन्नपाशस्य भावनाभावितस्य च ।<br>
विकासं तत्त्वमायाति यत्तज्ज्ञानमिदं प्रिये ॥</p>
<p>प्रातिभं तत्समाख्यातं तत्त्वज्ञानस्य भावनात् ।<br>
इति ॥ १७४ ॥</p>
<p>एतदेव दृष्टान्तोपदर्शनेन हृदयङ्गमयति &ndash;</p>
<p>भस्मच्छन्नाग्निवत्स्फौट्यं प्रातिभे गौरवागमात् ॥ १३-१७५ ॥</p>
<p>बीजं कालोप्तसंसिक्तं यथा वर्धेत तत्तथा ।<br>
योगयागजपैरुक्तैर्गुरुणा प्रातिभं स्फुटेत् ॥ १३-१७६ ॥</p>
<p>यथा हि भस्मच्छन्नोऽग्निर्मुखमारुतादिना स्फुटतां यायात्, यथा वा<br>
स्वकाल एवोप्तं संसिक्तं च<br>
बीजमङ्कुरपल्लवादिरूपतयाभिव्यक्तिमियात्, तथा प्रातिभमपि ज्ञानं<br>
गुरूपदिष्टैर्यागयोगादिभिरिति । तदुक्तम् ↓</p>
<p>&ldquo;यथाग्निर्भस्मना च्छन्नस्तदपास्येन्धनेन्धितः ।<br>
समीरणबलाविष्टो भूरितेजा वरानने ॥</p>
<p>प्रभविष्णुः प्रकाशार्चिरेवमेतद्भवेत्स्फुटम् ।&rdquo;</p>
<p>इति ।</p>
<p>&ldquo;यथोप्तं कालतो बीजं तत्सुसिक्तमथ क्रमात् ।<br>
अङ्कुरैः पल्लवैराढ्यं तत्पुष्पादिफलान्वितम् ॥</p>
<p>व्यापकं विटपं तद्वद्गुरुतः प्रातिभं प्रिये ।&rdquo;</p>
<p>इति च ॥ १७६ ॥</p>
<p>एवं गुर्वाम्नायगतं प्रातिभं ज्ञानं निरूप्य, पात्रोपकृतं तदेव<br>
स्वाभाविकं निरूपयितुं प्रथमं तावद्विवेकस्यैव स्वरूपम् निरूपयति   -</p>
<p>विवेकोऽतीन्द्रियस्त्वेष यदायाति विवेचनम् ।<br>
पशुपाशपतिज्ञानं स्वयं निर्भासते तदा ॥ १३-१७७ ॥</p>
<p>प्रातिभे तु समायाते ज्ञानमन्यत्तु सेन्द्रियम् ।<br>
वागक्षिश्रुतिगम्यं चाप्यन्यापेक्षं वरानने ॥ १३-१७८ ॥</p>
<p>तत्त्यजेद् बुद्धिमास्थाय प्रदीपं तु यथा दिवा ।</p>
<p>यः पुनरतीन्द्रियः प्रमाणागोचर एष संविल्लक्षणोऽर्थो<br>
विचारपदवीमभ्युपेयात् स स्वपरामर्शात्मा विवेको नाम, यत्तस्मिन्सति<br>
स्वयमनन्यापेक्षमेव बध्यबन्धबन्धयितृविषयं प्रातिभं ज्ञानं<br>
परिस्फुरेत्, यस्मिन्नभ्युदिते दिनकृत्स्थानीयां बुद्धिं<br>
सम्यग्ज्ञानमास्थाय प्रदीपमिव दिने तदन्यत्सङ्कुचितं ज्ञानं<br>
वागुपलक्षितैः कर्मेन्द्रियैरक्षिश्रुत्युपलक्षितैर्बुद्धीन्द्रियैश्च<br>
गम्यं सेन्द्रियमन्तःकरणैर्गम्यं च, अत एवान्यापेक्षं त्यजेत् ।<br>
एतदवधीरणेन महाप्रकाश एव विश्रान्तो भवेत् &ndash; इत्यर्थः ।</p>
<p>तदुक्तम् &ndash;</p>
<p>&ldquo;विवेकोऽतीन्द्रिये भावे यदायाति विवेचनम् ।<br>
पशुपाशपतिज्ञानं स्वयमेति विचारताम् ॥</p>
<p>प्रातिभे तु समायाते ज्ञानमन्यत्तु सेन्द्रियम् ।<br>
वागक्षिश्रुतिगम्यं तु अन्यापेक्षं वरानने ॥</p>
<p>तत्त्यज्येद् बुद्धिमास्थाय प्रदीपं तु यथा दिवा ।<br>
इति ॥</p>
<p>अत एवास्यार्वाग्दर्शिवैलक्षण्यमपि जायते &ndash; इत्याह &ndash;</p>
<p>प्रादुर्भूतविवेकस्य स्याच्चिदिन्द्रियगोचरे ॥ १३-१७९ ॥</p>
<p>दूराच्छ्रुत्यादिवेधादिवृद्धिक्रीडाविचित्रिता ।</p>
<p>प्रादुर्भूतविवेकस्य हि साधकस्य शब्दादाविन्द्रियार्थे विषये<br>
दूराच्छ्रुत्यादिविचित्रिता चित् स्यात् देशकालाकारविप्रकृष्टादिविषया<br>
संवित्तिरस्य जायते &ndash; इत्यर्थः। तदुक्तम् &ndash;</p>
<p>&ldquo;प्रादुर्भूतविवेकस्य लक्षणं यत्प्रवर्तते ।<br>
तथा ते कथयिष्यामि येन येनेन्द्रियेण तु ॥</p>
<p>साध्यं यत्तस्य तस्यैवं पाटवं जायते भृशम् ।<br>
दूराच्छ्रवणविज्ञानं मननं चावलोकनम् ॥&rdquo;</p>
<p>इति ॥</p>
<p>&ldquo;क्रीडाकर्माण्यथोक्तानि सर्वतन्त्रोदितानि तु ।<br>
क्षणेनानुभवेत्तानि शक्तिज्ञानोपवृंहितः ॥</p>
<p>षट्चक्रं षोडशाधारं कुलं जानाति सुव्रते ।<br>
मन्त्रवेधादि कुरुते स्वस्थावेशादिकानि तु ॥</p>
<p>क्षणादन्यानि विशते पुराणि नगनन्दिनि ।<br>
इति च ॥</p>
<p>प्ररूढविवेकस्यास्य पुनरेवं सिद्धिषु<br>
वैमुख्यात्परसंविद्विश्रान्तिरेव भवेत् &ndash; इत्याह &ndash;</p>
<p>सर्वभावविवेकात्तु सर्वभावपराङ्मुखः ॥ १३-१८० ॥</p>
<p>क्रीडासु सुविरक्तात्मा शिवभावैकभावितः ।<br>
माहात्म्यमेतत्सुश्रोणि प्रातिभस्य विधीयते ॥ १३-१८१ ॥</p>
<p>स्वच्छायादर्शवत्पश्येद् बहिरन्तर्गतं शिवम् ।</p>
<p>इह खलु सर्वेषां भावानां संविदेव सतत्वम्, न तु बाह्यं<br>
किञ्चिन्नीलादिरूपत्वमित्येवमात्मकाद्विवेकात्तद्वैवश्यहीनोऽत एव<br>
परपुरप्रवेशादिप्रायासु क्रीडासु विरक्तात्मत्वात्परप्रकाशमय्यां<br>
शिवसत्तायामेव प्राधान्येन विश्रान्तो येन दर्पण इव<br>
बिम्बप्रतिबिम्बोदयात्मना स्वं सर्वत्र शिवमेव बहिरन्तर्गतं<br>
पश्येत्तदेकघनाकारतया विश्वं साक्षात्कुर्यात् &ndash; इत्यर्थः । ननु<br>
कथमेकदैवायं बहिरन्तश्च शिवं द्रष्टुं शक्नुयात्? &ndash;<br>
इत्याशङ्क्योक्तम् &ndash; &ldquo;प्रातिभस्यैतन्माहात्म्यं विधीयते&rdquo; इति ॥</p>
<p>एवं चास्य हेयमुपादेयं वा किञ्चिन्नास्ति इत्ययमकिञ्चित्करीषु<br>
परिमितासु सिद्धिषु निबन्धनभूतं प्रतिनियतं ध्यानाद्यपहाय<br>
परामेव संविदं परं परामृशेत् &ndash; इत्याह &ndash;</p>
<p>हेयोपादेयतत्त्वज्ञस्तदा ध्यायेन्निजां चितिम् ॥ १३-१८२ ॥</p>
<p>तदेति प्रातिभस्यैवं माहात्म्ये सति &ndash; इत्यर्थः ।</p>
<p>तदुक्तम् ↓</p>
<p>शर्वभावविवेकेन सर्वभावपराङ्मुखः ।<br>
विवेकी सुविरक्तात्मा शिवभावैकतत्परः ॥</p>
<p>प्राकाम्यमेतत्सुश्रोणि प्रातिभस्य विधीयते ।&rdquo;</p>
<p>इति ।</p>
<p>&ldquo;यथादर्शगतां च्छायां पश्यति स्वां तथा प्रिये ।<br>
बहिरन्तःस्थितं देवं शिवं सर्वगतं विभुम् ॥&rdquo;</p>
<p>इति ।</p>
<p>श्वप्नेन्द्रजालवत्सर्वं सिद्धियोगं विभावयेत् ।<br>
दृष्ट्ववं लक्षणं भद्रे प्रातिभस्य तु साधकः ॥</p>
<p>हेयोपादेयतत्त्वज्ञस्तदा ध्यायेच्छिवं विभुम् ।&rdquo;</p>
<p>इति च । ननु अकिञ्चित्कर्यश्चेत्सिद्धयस्तत्किमर्थमुक्ताः? &ndash;<br>
इत्याशङ्क्याह &ndash;</p>
<p>सिद्धिजालं हि कथितं परप्रत्ययकारणम् ।<br>
इहैव सिद्धाः कायान्ते मुच्येरन्निति भावनात् ॥ १३-१८३ ॥</p>
<p>सिद्धिर्हि नाम परेषां प्रत्ययमात्रम्, अन्यथा देहान्ते मुक्तिरिति कस्य<br>
समाश्वासः स्यात् ॥ १८३ ॥</p>
<p>यस्य पुनः परप्रत्ययानपेक्षत्वेन परतत्त्व एव भावनादार्ढ्यं स<br>
जीवन्नेव मुक्तः &ndash; इत्याह ↓</p>
<p>परभावनदार्ढ्यात्तु जीवन्मुक्तो निगद्यते ।</p>
<p>एतदेवोपसंहरति ↓</p>
<p>एतत्ते प्रातिभे भेदे लक्षणं समुदाहृतम् ॥ १३-१८४ ॥</p>
<p>अत्र च न केवलमेतदेव लक्षणं यावदन्यदपि &ndash; इत्याह &ndash;</p>
<p>शापानुग्रहकार्येषु तथाभ्यासेन शक्तता ।</p>
<p>शक्ततेत्यर्थात्प्रादुर्भूतविवेकस्य । प्ररूढविवेको हि क्रीडाप्रायासु<br>
सिद्धिषु अनासङ्गान्माध्यस्थ्यमवलम्बमानः परतत्त्व एव विश्रान्तो<br>
येनासौ स्वयं मुक्तः सन् परानपि मोचयेत् ॥ १८४ ॥</p>
<p>तदाह ↓</p>
<p>तेषूदासीनतायां तु मुच्यते मोचयेत्परान् ॥ १८५ ॥</p>
<p>नन्वात्मा स्वत एव शुद्धबोधस्वभाव इति किं नामास्यावशिष्यते<br>
यत्प्रतिभा कुर्यादिति किं तयास्य? &ndash; इत्याशङ्क्याह &ndash;</p>
<p>भूतेन्द्रियादियोगेन बद्धोऽणुः संसरेद् ध्रुवम् ।<br>
स एव प्रतिभायुक्तः शक्तितत्त्वं निगद्यते ॥ १३-१८६ ॥</p>
<p>तत्पातावेशतो मुक्तः शिव एव भवार्णवात् ।</p>
<p>स एव भूतेन्द्रियादियुक्तो बद्धोऽणुः प्रतिभया युक्तः<br>
प्रादुर्भूतविवेकश्चेत् तच्छक्तितत्त्वं निगद्यते<br>
शुद्धविद्यादशाधिशायी भवेत् येन<br>
तदनुग्रहनिग्रहाद्यनेककार्यकरणप्रवणतामियात् । तत्रैव<br>
लब्धप्ररोहः पुनरसौ भवार्णवान्मुक्तः शिव एव<br>
तथाणुरूपतावधीरणेन शक्तिनिःश्रेणिकाक्रमणक्रमेण<br>
परधाराधिरोहितया परस्यामेव संविदि विश्रान्तो भवेत् &ndash; इत्यर्थः ।<br>
एतेन चोद्यसमाधानाभ्यामुपक्रान्तं नरशक्तिशिवात्मकं<br>
तत्त्वत्रयमेव प्रातिभविज्ञानात्मकतां यायादिति निर्वाहितम् । तदुक्तम्   -</p>
<p>&ldquo;यदा देवि महान्स्थूलो गुणत्रयसमन्वितः ।<br>
भूतेन्द्रियादियोगेन बध्यते चाप्यणुस्तदा ॥</p>
<p>संसारे संसरेत्तेन बद्धोऽणुर्वरवर्णिनि ।<br>
स एव प्रतिभायुक्तः शक्तितत्त्वं निगद्यते ॥</p>
<p>तत्पातावेशतो जन्तुर्मुच्यते तु भवार्णवात् ।<br>
हित्वा कारणषट्कं तु शिवतत्त्वे लयं व्रजेत् ॥</p>
<p>इति ते सर्वमाख्यातं यथाभेदद्वयं प्रिये ।&rdquo;</p>
<p>इति ॥</p>
<p>एवमुपपादितेऽपि प्रातिभस्य द्वैधे देवी पुनः प्रश्नयति &ndash;</p>
<p>नन्वाचार्यात्सेन्द्रियं तज्ज्ञानमुक्तमतीन्द्रियम् ॥ १३-१८७ ॥</p>
<p>विवेकजं च तद्बुद्ध्या तत्कथं स्यान्निरिन्द्रियम् ।</p>
<p>इह तावद्गौरवं ज्ञानं बुद्ध्यान्तःकरणनिर्वर्त्यत्वात्सेन्द्रियमुक्तम्,<br>
विवेकजं च तन्निरिन्द्रियम् । तत्र तद्विवेकजं ज्ञानं &ldquo;बुद्धिमास्थाय&rdquo;<br>
इत्याद्युक्त्या बुद्ध्योपलक्षितमपि कथं निरिन्द्रियं स्यात्<br>
शशविषाणवदत्यन्तमसदेव &ndash; इत्यर्थः । तदुक्तम् &ndash;</p>
<p>शेन्द्रियं चैव गुरुतो ज्ञानमुक्तमतीन्द्रियम् ।<br>
विवेकजन्म नो बुद्ध्या विना देव प्रवर्तते ॥</p>
<p>निरिन्द्रियत्वं तु कथं प्रोच्यते तस्य शङ्कर ।<br>
एतच्छशविषाणेन प्रतिभाति समं मम ॥&rdquo;</p>
<p>इति ॥</p>
<p>एवमुक्तश्च भगवान् प्रत्युवाच &ndash; इत्याह &ndash;</p>
<p>इति पृष्टोऽभ्यधात्स्वान्तधियोर्जाड्यैकवासनात् ॥ १३-१८८ ॥</p>
<p>अक्षत्वं प्रविवेकेन तच्छित्तौ भासकः शिवः ।</p>
<p>इह मनोबुद्ध्योर्जाड्यैकलक्षणात्संस्कारादुल्लसता परस्परस्य<br>
सङ्कल्प्यादध्यवसेयाच्च विषयात्प्रकृष्टेन भेदेन अक्षत्वमिन्द्रियत्वं<br>
यतोऽनयोर्बन्धकत्वम् । तस्य च जाड्यसंस्कारकारणस्य<br>
भेदस्यावृत्त्या यथोक्तस्वरूपतया प्रकृष्टेन विवेकेन च्छित्तौ<br>
निवृत्तौ शिव एव भासको निरिन्द्रिया संविदेव सर्वतः समुज्जृम्भत इति<br>
सिद्धं विवेकजस्य ज्ञानस्यातीन्द्रियत्वम् ॥</p>
<p>ननु जाड्यात्मैव संस्कारो भेदनिबन्धनमिति केनोक्तम्? &ndash; इत्याशङ्क्याह   -</p>
<p>संस्कारः सर्वभावानां परता परिकीर्तिता ॥ १३-१८९ ॥</p>
<p>परतेति भिन्नता &ndash; इत्यर्थः । परिकीर्तितेति सर्वैः । यदभिप्रायेणैव<br>
प्राक्</p>
<p>&ldquo;परिच्छिन्नप्रकाशत्वं जडस्य किल लक्षणम् ।&rdquo; (३।१०१)</p>
<p>इत्याद्युक्तम् । तदुक्तम् &ndash;</p>
<p>&ldquo;इन्द्रियत्वं मनोबुद्ध्योर्वासनातः सुरेश्वरि ।<br>
जडत्वात्तेषु तद्भावादिन्द्रियत्वं तु बन्धकम् ॥</p>
<p>विवेकयुक्त्या तच्छेदः शिवतत्त्वप्रकाशकः ।<br>
संस्कारः सर्वभावानां परता परिकीर्तिता ॥&rdquo;</p>
<p>इति ॥ १८९ ॥</p>
<p>सा चेह नास्ति &ndash; इत्याह &ndash;</p>
<p>मनोबुद्धी न भिन्ने तु कस्मिंश्चित्कारणान्तरे ।<br>
विवेके कारणे ह्येते प्रभुशक्त्युपवृंहिते ॥ १३-१९० ॥</p>
<p>इह हि मनोबुद्धी मूलकारणे विवेके समुल्लसति<br>
कस्मिंश्चिच्छुद्धविद्यात्मनि कारणान्तरे<br>
स्वस्वरूपतिरस्कारात्तद्रूपताजन्मने न भिन्ने भवतो यत एते<br>
प्रभुशक्त्युपवृंहिते तदैकात्म्यमापन्ने &ndash; इत्यर्थः ॥ १९० ॥</p>
<p>ननु यद्येवं तन्मनोबुद्धी विना ज्ञानस्योत्पत्तिरेव न स्यादिति कृतं<br>
निरिन्द्रियत्वादिविचारेण? &ndash; इत्याशङ्क्याह ↓</p>
<p>न मनोबुद्धिहीनस्तु ज्ञानस्याधिगमः प्रिये ।<br>
परभावात्तु तत्सूक्ष्मं शक्तितत्त्वं निगद्यते ॥ १३-१९१ ॥</p>
<p>न हि मनो बुद्धिं वा विहाय ज्ञानस्याधिगमोऽवभासो भवेत्, किन्तु ते<br>
एव मनोबुद्धी प्रोक्तयुक्त्या स्वस्वरूपनिमज्जनेन सूक्ष्मं शाक्तं<br>
रूपमधिकृत्य एतज्ज्ञानं जनयतः &ndash; इत्युक्तम् &ndash;</p>
<p>&ldquo;परभावात्तु तत्सूक्ष्मं शक्तितत्त्वं निगद्यते ।&rdquo;</p>
<p>इति ॥ १९१ ॥</p>
<p>ननु यद्येवम्, तद्विवेकस्याप्यत्र कस्मात्कारणत्वमुक्तम् &ndash; इत्याशङ्क्याह   -</p>
<p>विवेकः सर्वभावानां शुद्धभावान्महाशयः ।<br>
महाशय इति सर्वभावक्रोडीकरणसहिष्णुः &ndash; इत्यर्थः ॥</p>
<p>ननु बुद्धिरपि उभयतो दर्पणप्रख्या<br>
भोक्तृभोग्यात्मसर्वभावपरिस्फुरणसहिष्णुरित्युक्तं तत्कथं<br>
तामपहाय विवेकस्य एवंरूपत्वमुच्यते? &ndash; इत्याह &ndash;</p>
<p>बुद्धितत्त्वं तु त्रिगुणमुत्तमाधममध्यमम् ॥ १३-१९२ ॥</p>
<p>अणिमादिगतं चापि बन्धकं जडमिन्द्रियम् ।</p>
<p>त्रिगुणत्वादेव च उत्तमाधममध्यममित्युक्तम्, अणिमादिगतत्वादेव<br>
भोगजालासक्तिकारितया बन्धकम् । तदुक्तम् &ndash;</p>
<p>&ldquo;बुद्धितत्त्वं महादेवि प्रधानाशयगोचरम् ।<br>
तमो रजस्तथा सत्त्वमुत्तमाधममध्यमम् ॥</p>
<p>अणिमादिविभेदेन भोगजालसमावृतम् ।&rdquo;</p>
<p>इति ॥</p>
<p>इह</p>
<p>&ldquo;अक्के चेन्मधु विन्देत किमर्थं पर्वतं व्रजेत् ।&rdquo;</p>
<p>इति भङ्ग्या प्रातिभादेव चेन्मुक्तिस्तत्किमनेकायाससाध्यया दीक्षया इति<br>
पुनर्देवी प्रश्नयति &ndash;</p>
<p>ननु प्रातिभतो मुक्तौ दीक्षया किं शिवाध्वरे ॥ १९३ ॥</p>
<p>तदुक्तम् ↓</p>
<p>&ldquo;प्रातिभेन महेशान मुच्यते यदि पुद्गलः ।<br>
तत्किमर्थं शिशोर्दीक्षा क्रियते तु शिवाध्वरे ॥&rdquo;</p>
<p>इति ॥ १९३ ॥</p>
<p>एतदपि परमेश्वरः प्रत्युक्तवान् &ndash; इत्याह &ndash;</p>
<p>ऊचेऽज्ञाना हि दीक्षायां बालवालिशयोषितः ।<br>
पाशच्छेदाद्विमुच्यन्ते प्रबुद्ध्यन्ते शिवाध्वरे ॥ १३-१९४ ॥</p>
<p>तस्माद्दीक्षा भवत्येषु कारणत्वेन सुन्दरि ।<br>
दीक्षया पाशमोक्षे तु शुद्धभावाद्विवेकजम् ॥ १३-१९५ ॥</p>
<p>एष्विति बालादिष्वज्ञानेषु, अतश्चाज्ञविषया दीक्षा इति विशेषः ।<br>
कारणत्वेनेति मुक्तेः प्रबोधस्य च । अत एव तेषां दीक्षया<br>
पाशमोक्षे कृते शुद्धभावात् विवेकजं प्रातिभं ज्ञानं समुदियात्<br>
॥</p>
<p>ननु एतन्न्यायमुखेनैव कस्मान्नोपपादितं किं प्रतिपदं<br>
तद्ग्रन्थपाठेन? &ndash; इत्याशङ्क्याह &ndash;</p>
<p>इत्येष पठितो ग्रन्थः स्वयं ये बोद्धुमक्षमाः ।<br>
तेषां शिवोक्तिसंवादाद् बोधो दार्ढ्यं व्रजेदिति ॥ १३-१९६ ॥</p>
<p>एतच्च न केवलमत्रैवोक्तम्, यावदन्यत्रापि &ndash; इत्याह &ndash;</p>
<p>श्रीमन्निशाटने चात्मगुरुशास्त्रवशात्त्रिधा ।<br>
ज्ञानं मुख्यं स्वोपलब्धि विकल्पार्णवतारणम् ॥ १३-१९७ ॥</p>
<p>मन्त्रात्मभूतद्रव्यांशदिव्यतत्त्वादिगोचरा ।<br>
शङ्का विकल्पमूला हि शाम्येत्स्वप्रत्ययादिति ॥ १३-१९८ ॥</p>
<p>यद्यप्यत्र गुरुतः शास्त्रतः स्वतश्चेति त्रिधा ज्ञानमुक्तं तथापि<br>
विकल्पार्णवतारकत्वात्स्वोपलब्धि स्वत उद्भूतं ज्ञानं मुख्यं<br>
यतस्तीव्रमध्यशक्तिपातवतः स्वप्रत्ययादेव प्राधान्येन विकल्पमूला<br>
मन्त्रादिविषया षोढा शङ्का शाम्येदविकल्पस्वात्मसंविद्विश्रान्तो<br>
भवेत् &ndash; इत्यर्थः । अंशेति सिद्धाद्या<br>
मन्त्रांशकास्तत्प्रकारत्वान्मन्त्राशङ्कायामेवान्तर्भूताः ।<br>
आदिशब्दः प्रकारे । तेन द्रव्यशङ्काप्रकारभूताया जातिशङ्काया<br>
अपि ग्रहणम् । तदुक्तं तत्र &ndash;</p>
<p>&ldquo;त्रिप्रत्ययमिदं ज्ञानमात्मा शास्त्रं गुरोर्मुखम् ।<br>
प्राधान्यात्स्वोपलब्धिः स्याद्विकल्पार्णवतारिणी ॥</p>
<p>विकल्पाज्जायते शङ्का सा शङ्का बन्धरूपिणी ।<br>
बन्धोऽन्यो न हि विद्येत ऋते शङ्कां विकल्पजाम् ॥</p>
<p>विकल्पायासयुक्तस्य न हि स्याच्छ्रेयसी गतिः ।<br>
मन्त्रशङ्कात्मशङ्का च द्रव्यशङ्का तथा पुनः ॥</p>
<p>भूतशङ्का तथा दिव्यकर्मशङ्का परा मता ।<br>
पञ्चधा तु स्मृता शङ्का तत्त्वशङ्का परा स्मृता ॥</p>
<p>षड्वधां कथयिष्यामि यथा मोक्षमवाप्स्यसि ।&rdquo;</p>
<p>इत्याद्युपक्रम्य</p>
<p>&ldquo;तस्मात्सर्वप्रयत्नेन स्वात्मप्रत्ययकारणम् ।<br>
स्वसंवित्तिकरं नॄणां नरशक्तिशिवात्मकम् ॥</p>
<p>बोद्धव्यं लयभेदेन यथाप्रत्ययमात्मनि ।<br>
विकल्पक्षीणचित्तस्तु परमाद्वैतभावितः ॥</p>
<p>मुच्यते नात्र सन्देह इति सत्यं ब्रवीमि ते ॥&rdquo;</p>
<p>इति ॥ १९८ ॥</p>
<p>ननु श्रीपूर्वशास्त्रमधिकृत्येदमुच्यते इत्युपक्रान्तं तत्किमिह<br>
श्रीमन्नन्दिशिखाद्यवान्तरग्रन्थार्थकथनेन? &ndash; इत्याशङ्क्याह &ndash;</p>
<p>एनमेवार्थमन्तःस्थं गृहीत्वा मालिनीमते ।</p>
<p>मालिनीमते निरूपितमिति प्राच्येन सम्बन्धः । तदेव पठति &ndash;</p>
<p>एवमस्यात्मनः काले कस्मिंश्चिद्योग्यतावशात् ॥ १३-१९९ ॥</p>
<p>शैवी सम्बध्यते शक्तिः शान्ता मुक्तिफलप्रदा ।<br>
तत्सम्बन्धात्ततः कश्चित्तत्क्षणादपवृज्यते ॥ १३-२०० ॥</p>
<p>इत्युक्त्वा तीव्रतीव्राख्यविषयं भाषते पुनः ।<br>
अज्ञानेन सहैकत्वं कस्यचिद्विनिवर्तते ॥ १३-२०१ ॥</p>
<p>रुद्रशक्तिसमाविष्टः स यियासुः शिवेच्छया ।<br>
भुक्तिमुक्तिप्रसिद्ध्यर्थं नीयते सद्गुरुं प्रति ॥ १३-२०२ ॥</p>
<p>तमाराध्य ततस्तुष्टाद्दीक्षामासाद्य शाङ्करीम् ।<br>
तत्क्षणाद्वोपभोगाद्वा देहपाताच्छिवं व्रजेत् ॥ १३-२०३ ॥</p>
<p>एतच्च स्वयमेव व्याचष्टे &ndash;</p>
<p>अस्यार्थ आत्मनः काचित्कलनामर्शनात्मिका ।<br>
स्वं रूपम् प्रति या सैव कोऽपि काल इहोदितः ॥ १३-२०४ ॥</p>
<p>योग्यता शिवतादात्म्ययोगार्हत्वमिहोच्यते ।</p>
<p>अस्य श्लोकचतुष्टयस्यायमर्थः यदात्मनो या काचिद्<br>
बहिर्मुखताविलक्षणा स्वात्मप्रत्यवमर्शनात्मिका कलना, सैवेह कोऽपि<br>
कर्मसाम्यादिविलक्षणान्तःस्पर्शात्मा कालः, यदुक्तं कस्मिंश्चित्काल<br>
इति । शिवतादात्म्यलक्षणं योगमर्हति इति योग्यस्तस्य भावो योग्यता<br>
ताद्रूप्यग्रहणसहिष्णुत्वमित्युक्तं &ndash; योग्यतावशादिति ॥</p>
<p>ननु स्वात्मप्रत्यवमर्शे व्यतिरिक्तं तावन्निमित्तं किञ्चिन्नापेक्षणीयं<br>
तत्पूर्वमपि सोऽस्तु, यद्वा इदानीमपि मा भूत्? &ndash; इत्याशङ्क्याह &ndash;</p>
<p>पूर्वं किं न तथा कस्मात्तदैवेति न सङ्गतम् ॥ १३-२०५ ॥</p>
<p>तथाभासनमुज्झित्वा न हि कालोऽस्ति कश्चन ।</p>
<p>यदि नाम हि परस्य प्रकाशस्य<br>
तथास्वरूपपरामर्शात्मकतयावभासनमपहाय तन्निरपेक्षः<br>
स्वतन्त्रः कश्चित्कालः स्यात्, तत् तदधिकारेण चोद्येतापि यदिदानीमिव<br>
पूर्वमपि कस्मान्नैतदिति । स एव पुनः प्रकाश्यदशामधिशयानः<br>
प्रकाश्यत्वादेव प्रकाशैकात्म्यापत्तेस्तदतिरेकेण<br>
नास्तीत्यसङ्गतमेवैतत् ॥</p>
<p>ननु यद्येवं तत्कथमेतदतीतवर्तमानाद्याभाससम्भिन्नतया<br>
भावजातं भायात्? &ndash; इत्याशङ्क्याह &ndash;</p>
<p>स्वातन्त्र्यात्तु तथाभासे कालशक्तिर्विजृम्भताम् ॥ १३-२०६ ॥</p>
<p>न तु पर्यनुयुक्त्यै सा शिवे तन्महिमोदिता ।</p>
<p>मायापदे पुनस्तत्स्वातन्त्र्यादतीतवर्तमानाद्याभासनिमित्तं<br>
विजृम्भतां नाम कालशक्तिः, परस्मिन्प्रकाशे पुनस्तदभेदमाधातुं<br>
न समर्था यतस्तत्स्फारमात्रमेवासावित्युक्तं प्राग्बहुशः ।<br>
एवमात्मनः स्वस्वरूपामर्शने सति शिवतादात्म्यार्हतया तच्छक्तिः<br>
सम्बध्यत इति प्रथमश्लोकार्थः ॥</p>
<p>ननु &ldquo;अवस्थात्रितयेऽप्यस्मिंस्तिरोभावनशीलया ।<br>
शिवशक्त्या समाक्रान्ताः प्रकुर्वन्ति विचेष्टितम् ॥ (मा।वि।५।३६)</p>
<p>इत्याद्युक्त्या सदैवैषां शिवशक्तिसम्बन्धोऽस्ति, तत्कस्मिंश्चित्काले<br>
सा सम्बध्यते इत्येतत्कस्मादुक्तम्? &ndash; इत्याशङ्कां प्रदर्श्य<br>
प्रतिक्षिपति &ndash;</p>
<p>ननु</p>
<p>शैवी महाशक्तिः सम्बद्धैवात्मभिः स्थिता ।<br>
सत्यं साच्छादनात्मा तु शान्ता त्वेषा स्वरूपदृक् ॥ १३-२०७ ॥</p>
<p>आच्छादनात्मेति प्रकाशात्मस्वरूपावरणात्, स्वरूपदृगिति<br>
तत्तदावरणविगमनेन परिपूर्णस्वस्वरूपप्रकाशिका &ndash; इत्यर्थः ।<br>
यदुक्तम् ↓</p>
<p>&ldquo;वामा संसारवमना स्वरूपावरणात्मिका ।&rdquo;</p>
<p>इति । तथा</p>
<p>&ldquo;क्रमेण सर्वभोगाप्तसंस्कारार्थपरम्पराम् ।<br>
सञ्जिहीर्षुर्महापूर्णा ज्येष्ठा मोक्षैकपद्धतिः ॥&rdquo;</p>
<p>इति ॥ २०७ ॥</p>
<p>नन्वस्य स्वरूपावरणदर्शनाद्यनेककार्यकरणप्रवणतया<br>
विमर्शमयी स्वातन्त्र्यशक्तिरेव सर्वतः समुज्जृम्भते, तत्<br>
आच्छादनात्मा वामेति शान्ता च ज्येष्ठा इत्येतत्कथमुक्तम्? &ndash;<br>
इत्याशङ्क्याह &ndash;</p>
<p>क्षोभो हि भेद एवैक्यं प्रशमस्तन्मयी ततः ॥ १३-२०८ ॥</p>
<p>भेदो हि क्षोभ एव न तु शान्तत्वम् । एक्यमभेदश्च प्रशम एव न तु<br>
क्षोभः । ततो हेतोरेषा शक्तिस्तन्मयी क्षोभमयी प्रशममयी च<br>
भवेत्, येनोक्तमियमाच्छादनात्मा शान्ता चेति ॥</p>
<p>ननु भवत्वेवं शान्ता पुनः किं समनन्तरमेव स्वरूपम् दर्शयेदुत<br>
केनचित्क्रमेण? &ndash; इत्याशङ्क्याह &ndash;</p>
<p>तया शान्त्या तु सम्बद्धः स्थितः शक्तिस्वरूपभाक् ।<br>
त्यक्ताणुभावो भवति शिवस्तच्छक्तिदार्ढ्यतः ॥ १३-२०९ ॥</p>
<p>तया शान्त्या शान्तया शक्त्या पुनः सम्बद्धः स्थितः सन् आत्मा<br>
शक्तिस्वरूपभाक् साक्षाच्छुद्धविद्यादशाधिशायी भवेत्, अत एव<br>
त्यक्ताणुभावः संस्तस्यामेव शक्तौ दार्ढ्यं<br>
तदावेशवैवश्यमाश्रित्य शिवो भवति<br>
तत्तदावरणतिरस्करिणीतिरस्कारादभिव्यक्तपूर्णकर्तृत्वसतत्त्वसंवि<br>
देकरूपः स्यात् &ndash; इत्यर्थः । यदुक्तं समनन्तरमेव &ndash;</p>
<p>स एव प्रतिभायुक्तः शक्तितत्त्वं निगद्यते ।<br>
तत्पातावेशतो मुक्तः पशुरेव भवार्णवात् ॥&rdquo;</p>
<p>इति ॥ २०९ ॥</p>
<p>नन्वेवमस्य स्वरूपलाभः किं सत्येव देहे भवेत्, उतासति? &ndash;<br>
इत्याशङ्क्याह &ndash;</p>
<p>तत्रापि तारतम्यादिवशाच्छीघ्रचिरादितः ।<br>
देहपातो भवेदस्य यद्वा काष्ठादितुल्यता ॥ १३-२१० ॥</p>
<p>ननु अहञ्चमत्कारसारपरसंविदद्वयमयेऽपि अस्मद्दर्शने यदि<br>
जीवतोऽपि काष्ठादितुल्यता नाम मुक्तिस्तत्सर्वगुणच्छेदादेवम्प्रायां<br>
मुक्तिमभिदधतामक्षपादानां क इव उपहासावसरः? &ndash;<br>
इत्याशङ्क्याह &ndash;</p>
<p>समस्तव्यवहारेषु पराचीनितचेतनः ।<br>
तीव्रतीव्रमहाशक्तिसमाविष्टः स सिध्यति ॥ १३-२११ ॥</p>
<p>स तीव्रतीव्रशक्तिभाक् समस्तेषु बाह्यव्यवहारेषु पराचीनितं पराचि<br>
भवं सम्पादितं चेतनं येन स पराङ्मुखीकृतानुसन्धानः<br>
सिद्ध्यति परसंविच्चमत्कारानुभवलाभभाजनं भवति &ndash; इत्यर्थः ॥</p>
<p>एवमेतदुपसंहरन्नन्यदुपक्षिपति &ndash;</p>
<p>एवं प्राग्विषयो ग्रन्थ इयानन्यत्र तु स्फुटम् ।<br>
ग्रन्थान्तरं मध्यतीव्रशक्तिपातांशसूचकम् ॥ १३-२१२ ॥</p>
<p>प्राग्विषय इति तीव्रतीव्रशक्तिपातविषयः । इयानिति<br>
सार्धश्लोकरूपः । अन्यत्रेति मध्यतीव्रमन्दतीव्राख्ये शक्तिपातद्वये ।<br>
मध्यतीव्राख्यस्य द्वितीयस्य शक्तिपातस्य प्राथमिकेनांशेन भागेन<br>
सूचकमर्थाद् द्वितीयेनांशेन, तच्च मन्दतीव्राख्यस्य तृतीयस्यास्य<br>
सूचकम् । यद्वक्ष्यति &ndash;</p>
<p>स इत्यन्तो ग्रन्थ एष द्वितीयविषयः स्फुटः ।<br>
अन्यस्तु मन्दतीव्राख्यशक्तिपातविधिं प्रति&rdquo; ॥</p>
<p>इति ॥ २१२ ॥</p>
<p>तदेव व्याचष्टे ↓</p>
<p>अज्ञानरूपता पुंसि बोधः सङ्कोचिते हृदि ।<br>
सङ्कोचे विनिवृत्ते तु स्वस्वभावः प्रकाशते ॥ १३-२१३ ॥</p>
<p>इह हृदि सारभूते विमर्शात्मनि रूपे, सङ्कोचिते गुणीभावमापादिते,<br>
यः पुंसि परिमितात्मनि अपूर्णख्यातिरूपो बोधः सैवाज्ञानरूपता<br>
तेन सहैकत्वम् &ndash; इत्यर्थः । स एव सङ्कोचहेतुकश्चेत्कस्यचिन्निवृत्तः,<br>
तदास्य स्व एवानन्यसाधारणः, स्वभावः प्रकाशते<br>
पूर्णज्ञानक्रियो भवेत् &ndash; इत्यर्थः । तन्निवृत्तौ च पारमेश्वरः<br>
शक्तिपात एव निमित्तम् । तदुदये च तानि तानि चिह्नानि जायन्ते । येनास्य<br>
शक्तिपातो वृत्त इति सर्व उपलक्षयेत् ॥ २१३ ॥</p>
<p>तदाह ↓</p>
<p>रुद्रशक्तिसमाविष्ट इत्यनेनास्य वर्ण्यते ।<br>
चिह्नवर्गो य उक्तोऽत्र रुद्रे भक्तिः सुनिश्चला ॥ १३-२१४ ॥</p>
<p>मन्त्रसिद्धिः सर्वतत्त्ववशित्वं कृत्यसम्पदः ।<br>
कवित्वं सर्वशास्त्रार्थबोद्धृत्वमिति तत्क्रमात् ॥ १३-२१५ ॥</p>
<p>स्वतारतम्ययोगात्स्यादेषां व्यस्तसमस्तता ।<br>
तत्रापि भुक्तौ मुक्तौ च प्राधान्यं चर्चयेद् बुधः ॥ १३-२१६ ॥</p>
<p>उक्त इति श्रीपूर्वशास्त्रे । तदुक्तं तत्र</p>
<p>&ldquo;रुद्रशक्तिसमावेशस्तत्र नित्यं प्रतिष्ठितः ।<br>
सति तस्मिंश्च चिह्नानि तस्यैतानि विलक्षयेत् ॥</p>
<p>तत्रैतत्प्रथमं चिह्नं रुद्रे भक्तिः सुनिश्चला ।<br>
द्वितीयं मन्त्रसिद्धिः स्यात्सद्यःप्रत्ययकारिका ॥</p>
<p>सर्वतत्त्ववशित्वं च तृतीयं लक्षणं स्मृतम् ।<br>
प्रारब्धकार्यनिष्पत्तिश्चिह्नमाहुश्चतुर्थकम् ॥</p>
<p>कवित्वं पञ्चमं ज्ञेयं सालङ्कारं मनोहरम् ।<br>
सर्वशास्त्रार्थवेत्तृत्वमकस्माच्चास्य जायते ॥&rdquo; (८।१३)</p>
<p>इति । कृत्यसम्पद इति कृत्यानां प्रारब्धानां कार्याणां निष्पत्तये   - इत्यर्थः । तत्क्रमादिति तस्या रुद्रशक्तेः क्रमाद्यथायथमतिशयात्   - इत्यर्थः । अत एवाह &ndash; स्वेत्यादि । स्वतारतम्येत्यर्थाद्रुद्रशक्तेः ।<br>
तत्रापीति, एवं व्यस्तसमस्ततायामपि &ndash; इत्यर्थः । तथाहि &ndash;</p>
<p>&ldquo;भक्तिरेव परां काष्ठां प्राप्ता मोक्षोऽभिधीयते ।&rdquo;</p>
<p>इत्युक्त्या भक्त्यादीनां मुक्तौ मन्त्रसिद्ध्यादीनां च भुक्तौ<br>
प्राधान्यमन्यत्र चानुषङ्ग इति । समस्तं चेदं चिह्नजातमस्मिन्नेव<br>
ग्रन्थकारे प्रादुरभूदिति प्रसिद्धिः । यद्गुरवः &ndash;</p>
<p>&ldquo;अकस्मात्सर्वशास्त्रार्थज्ञत्वाद्यं लक्ष्मपञ्चकम् ।<br>
यस्मिञ्छ्रीपूर्वशास्त्रोक्तमदृश्यत जनैः स्फुटम् ॥&rdquo;&rdquo;</p>
<p>इति ॥ २१६ ॥</p>
<p>एतदुपसंहरन्मन्दतीव्रग्रन्थं विभजति &ndash;</p>
<p>स इत्यन्तो ग्रन्थ एष द्वितीयविषयः स्फुटः ।<br>
अन्यस्तु मन्दतीव्राख्यशक्तिपातविधिं प्रति ॥ १३-२१७ ॥</p>
<p>एतदेव व्याचष्टे ↓</p>
<p>मन्दतीव्राच्छक्तिबलाद् यियासास्योपजायते ।<br>
शिवेच्छावशयोगेन सद्गुरुं प्रति सोऽपि च ॥ १३-२१८ ॥</p>
<p>अत्रैव लक्षितः शास्त्रे यदुक्तं परमेष्ठिना ।</p>
<p>शिवेच्छावशयोगेनेति शिवेच्छाया वशात्स्वातन्त्र्याद्योगेन शैवी<br>
शक्तिरनन्यापेक्षतयैवास्य सम्बध्यते &ndash; इत्यर्थः ।<br>
तद्योगश्चानेकविध इति विभक्तं मन्दतीव्राच्छक्तिबलादिति । सोऽपीति<br>
सद्गुरुः । अत्रैव शास्त्रे इति प्रकान्ते श्रीपूर्वसञ्ज्ञके ॥</p>
<p>तदेव पठति ↓</p>
<p>यः पुनः सर्वतत्त्वानि वेत्त्येतानि यथार्थतः ॥ १३-२१९ ॥</p>
<p>स गुरुर्मत्समः प्रोक्तो मन्त्रवीर्यप्रकाशकः ।<br>
दृष्टाः सम्भावितास्तेन स्पृष्टाश्च प्रीतचेतसा ॥ १३-२२० ॥</p>
<p>नराः पापैः प्रमुच्यन्ते सप्तजन्मकृतैरपि ।<br>
ये पुनर्दीक्षितास्तेन प्राणिनः शिवचोदिताः ॥ १३-२२१ ॥</p>
<p>ते यथेष्टं फलं प्राप्य पदं गच्छन्त्यनामयम् ।</p>
<p>यथार्थत इति पाञ्चदश्यादिरूपतया सर्वसर्वात्मकत्वेन &ndash; इत्यर्थः<br>
। मत्सम इति श्रीश्रीकण्ठनाथोक्तिः । एतदेव मन्त्रवीर्यप्रकाशक<br>
इत्यादिना प्रकाशितम् । सम्भाविता इति निर्ध्याताः । प्रमुच्यन्त इति<br>
ज्ञानाग्निदग्धत्वात् । शिवचोदिता इति आयातशक्तिपाताः । यथेष्टं<br>
फलमिति भुक्तिमुक्तिलक्षणम् ॥</p>
<p>ननु शिवेच्छयास्य सद्गुरुं प्रति यियासा जायते इत्यत्र किं लिङ्गम्? &ndash;<br>
इत्याशङ्क्याह &ndash;</p>
<p>किं तत्त्वं तत्त्ववेदी क इत्यामर्शनयोगतः ॥ १३-२२२ ॥</p>
<p>प्रतिभानात्सुहृत्सङ्गाद्गुरौ जिगमिषुर्भवेत् ।<br>
एवं जिगमिषायोगादाचार्यःप्राप्यते स च ॥ १३-२२३ ॥</p>
<p>तारतम्यादियोगेन संसिद्धः संस्कृतोऽपि च ।</p>
<p>अस्य हि शिवशक्तिपातवशादेवमामर्शयोगिनी प्रतिभा जायते<br>
कल्याणमित्रपरिचयो वा । यस्य हि स्वयमेवं प्रतिभा नोदियात्, तस्य<br>
तदासङ्गादिति उभयथाप्येवं प्रतिभायामुदितायां सद्गुरुं प्रति<br>
जिगमिषुर्भवेत् । अतो जिगमिषायोगाद्गतौ सत्यामाचार्यस्तेन प्राप्यते । स<br>
चाचार्यः शक्तिपातस्य तीव्रत्वात् प्रागुक्तलक्षणः सांसिद्धिकः,<br>
इतरथा तु संस्कृतः ॥</p>
<p>एवं चास्य उपलक्षणपरतया अवान्तरमपि तरतमभावं विभजति &ndash;</p>
<p>प्राग्भेदभागी झटिति क्रमात्सामस्त्यत्ॐऽशतः ॥ १३-२२४ ॥</p>
<p>इत्यादिभेदभिन्नो हि गुरोर्लाभ इहोदितः ।<br>
तस्माद्दीक्षां स लभते सद्य एव शिवप्रदाम् ॥ १३-२२५ ॥</p>
<p>ज्ञानरूपां यथा वेत्ति सर्वमेव यथार्थतः ।<br>
जीवन्मुक्तः शिवीभूतस्तदैवासौ निगद्यते ॥ १३-२२६ ॥</p>
<p>तत्र प्राग्भेदभागी संसिद्धविषयो यो लाभः प्राप्तिः, स<br>
शक्तिपातस्य तारतम्ययोगात् गुरोः सामस्त्यतः सामस्त्येन अंशतः<br>
अंशेन प्रागुक्तनीत्या सर्वगस्यांशगतस्य चाक्रमेण क्रमेण वा<br>
इत्यादिभेदभिन्नो भवेत्, एवं संस्कृतविषयोऽपि कल्पितस्याकल्पितस्य वा<br>
इत्याद्यनुसर्तव्यम् । स चैवंविधात्तस्मादाचार्यादेवं दीक्षां लभते<br>
यथाऽसौ तदैव शिवीभूतः सन् सर्वमेव यथार्थतो वेत्ति च<br>
जीवन्मुक्तश्च निगद्यते । यदुक्तम् &ndash;</p>
<p>&ldquo;…टत्क्षणाद्वा शिवं व्रजेत् ।&rdquo;</p>
<p>इति ॥ २२६ ॥</p>
<p>ननु देहसम्बन्धेऽप्यस्य कथमेवंरूपत्वं स्यात् ? &ndash; इत्याशङ्क्याह &ndash;</p>
<p>देहसम्बन्धिताप्यस्य शिवतायै यतः स्फुटा ।</p>
<p>नहि तदानीमस्य देहादावात्माभिमानो भवेत् &ndash; इति भावः ॥</p>
<p>सा चेयमनेकप्रकारा दीक्षा &ndash; इत्याह &ndash;</p>
<p>अस्यां भेदो हि कथनात्सङ्गमादवलोकनात् ॥ १३-२२७ ॥</p>
<p>शास्त्रात्सङ्क्रमणात्साम्यचर्यासन्दर्शनाच्चरोः ।<br>
मन्त्रमुद्रादिमाहात्म्यात्समस्तव्यस्तभेदतः ॥ १३-२२८ ॥</p>
<p>क्रियया वान्तराकाररूपप्राणप्रवेशतः ।</p>
<p>कथनादिति तत्त्वस्य । सङ्गमादिति सङ्घटनामात्रात् । शास्त्रादिति<br>
व्याख्यानात् । साम्यचर्यासन्दर्शनादिति साम्येन<br>
जात्यादिभेदतिरस्कारेण, बाह्यचर्यायाः सन्दर्शनात्<br>
विमर्शनादनुष्ठानादिति यावत् । चरोरिति कुण्डगोलकादेः । क्रिययेति<br>
होमादिरूपया । वा शब्दः समुच्चये । आन्तराकाररूपप्राणप्रवेशत<br>
इति बाह्यदेहापेक्षयाभ्यन्तराकारप्राणप्रवेशाद्योगक्रमेण &ndash;<br>
इत्यर्थः । एतच्च शक्तिपातस्य तारतम्यात् व्यस्तं समस्तं वा भवेत् &ndash;<br>
इत्युक्तम् समस्तव्यस्तभेदत इति ॥</p>
<p>एवंविधया चानया &ldquo;कथनादुभयसामरस्यम्&rdquo; इत्याद्युक्तनीत्या सत्यपि<br>
देहे परसंविद्विश्रान्तिर्जायते, येनायं जीवन्मुक्त इति<br>
व्यपदेशपात्रतामियात् । तदाह &ndash;</p>
<p>तदा च देहसंस्थोऽपि स मुक्त इति भण्यते ॥ १३-२२९ ॥</p>
<p>किमत्र प्रमाणम्? &ndash; इत्याशङ्क्याह &ndash;</p>
<p>उक्तं च शास्त्रयोः श्रीमद्रत्नमालागमाख्ययोः ।</p>
<p>तदेव पठति ↓</p>
<p>यस्मिन्काले तु गुरुणा निर्विकल्पं प्रकाशितम् ॥ १३-२३० ॥</p>
<p>तदैव किल मुक्तोऽसौ यन्त्रं तिष्ठति केवलम् ।</p>
<p>यन्त्रमिति अकिञ्चित्करत्वात् ॥</p>
<p>ननु यदि तदानीं देहादेर्यन्त्रप्रायता, तत्कथं सुखदुःखे स्यातां<br>
स्यातां चेन्न मुक्तत्वम्? &ndash; इत्याशङ्क्याह &ndash;</p>
<p>प्रारब्धकर्मसम्बन्धाद्देहस्य सुखिदुःखिते ॥ १३-२३१ ॥</p>
<p>न विशङ्केत तच्च श्रीगमशास्त्रे निरूपितम् ।</p>
<p>देहस्य देहबुद्ध्यादेरनात्मनः । न विशङ्केतेति<br>
सुखदुःखानुभवान्नास्मि मुक्त इति । ननु नेयं निर्मूला शङ्का,<br>
तत्कथमेवमुक्तम्? &ndash; इत्याशङ्क्याह &ndash; &ldquo;तच्च श्रीगमशास्त्रे निरूपितम्&rdquo;<br>
इति । चो ह्यर्थे ॥</p>
<p>तदेव पठति ↓</p>
<p>अविद्योपासितो देहो ह्यन्यजन्मसमुद्भवा ॥ १३-२३२ ॥</p>
<p>कर्मणा तेन बाध्यन्ते ज्ञानिनोऽपि कलेवरे ।</p>
<p>ननु देहप्रारब्धॄणि त्रीणि जात्यायुर्भोगदानि कर्माणि सम्भवन्ति इति<br>
कथं कर्मणा इत्येकवचनेन निर्देशः? तच्छब्दस्य च<br>
यच्छब्दनिर्देश्यपरामृश्यार्थानुपलक्षणात् कथमुपपत्ति? &ndash;<br>
इत्याशङ्काद्वयं गर्भीकृत्याह &ndash;</p>
<p>जात्यायुर्भोगदस्यैकप्रघट्टकतया स्थितिः ॥ १३-२३३ ॥</p>
<p>उक्तैकवचनाद्धिश्च यतस्तेनेतिसङ्गतिः ।</p>
<p>एकवचनादिति कर्मणेति । यतस्तेनेतिसङ्गतिरिति यतस्तेनेत्येवंरूपा<br>
हेतुहेतुमद्भावलक्षणा सङ्गतिर्यस्यासौ एवंविधो, हिरिति हिशब्दार्थ<br>
एवं तच्छब्देन परामृश्यते &ndash; इत्यर्थः । तेन जन्मान्तरोपार्जितेन<br>
जात्यायुर्भोगदत्वात् त्रिविधेन एकप्रघट्टकतयोक्तेन कर्मणा यतो<br>
मायाधिष्ठितो देहो भवति, तेन कलेवरे सति ज्ञानिनोऽपि बाध्यन्ते<br>
सुखदुःखानुभवाद् बद्धा इव लक्ष्यन्ते इति श्रीगमग्रन्थार्थः ।<br>
अनेन च उपभोगाद्वा शिवं व्रजेदिति विवृतम् ॥</p>
<p>इदानीं तु देहपाताच्छिवं व्रजेदिति विवृणोति &ndash;</p>
<p>अभ्यासयुक्तिसङ्क्रान्तिवेधघट्टनरोधतः ॥ १३-२३४ ॥</p>
<p>हुतेर्वा मन्त्रसामर्थ्यात्पाशच्छेदप्रयोगतः ।<br>
सद्योनिर्वाणदां कुर्यात्सद्यःप्राणवियोजिकाम् ॥ १३-२३५ ॥</p>
<p>अभ्यासः पौनःपुन्येन प्राणचारामर्शनम् ।</p>
<p>युक्तिर्वक्ष्यमाणजालप्रयोगादिरूपा । सङ्क्रान्तिः परपुरप्रवेशादिः ।<br>
वेधो मन्त्रादिरूपतया वक्ष्यमाणः । घट्टनं प्राणविक्षेपः ।<br>
रोधः प्राणस्य गतागतपरिहारेण मध्यधामनि अवस्थापनम् ।<br>
मन्त्रस्येति कालरात्र्यादेः । सद्य इति दीक्षासमकालम् ॥</p>
<p>न चेयं सर्वथा कार्यो &ndash; इत्याह &ndash;</p>
<p>तत्र त्वेषोऽस्ति नियम आसन्ने मरणक्षणे ।<br>
तां कुर्यान्नान्यथारब्धृ कर्म यस्मान्न शुद्ध्यति ॥ १३-२३६ ॥</p>
<p>उक्तं च पूर्वमेवैतन्मन्त्रसामर्थ्ययोगतः ।<br>
प्राणैर्वियोजितोऽप्येष भुङ्क्ते शेषफलं यतः ॥ १३-२३७ ॥</p>
<p>तज्जन्मशेषं विविधमतिवाह्य ततः स्फुटम् ।<br>
कर्मान्तरनिरोधेन शीघ्रमेवापवृज्यते ॥ १३-२३८ ॥</p>
<p>अन्यथेति अनासन्ने मरणे । यदुक्तम् &ndash;</p>
<p>&ldquo;दृष्ट्वा शिष्यं जराग्रस्तं व्याधिभिः परिपीडितम् ।<br>
उत्क्रमय्य ततस्त्वेनं परतत्त्वे नियोजयेत् ॥&rdquo;</p>
<p>इति । ननु अनासन्नमरणस्यापीयमस्तु को नियमः, अस्यां हि कृतायां<br>
तदैव मुक्तिः स्यादिति किं मरणासत्तिक्षणापेक्षादिविलम्बनेन? &ndash;<br>
इत्याशङ्क्योक्तम् &ndash; आरब्धृ कर्म यस्मान्न शुद्ध्यतीति । ननु इयं<br>
चेत्कर्मणः शोधिका तद्भविष्यत इवास्याप्यस्तु, न चेदस्येव तस्यापि मा<br>
भूत्? &ndash; इत्याशङ्क्योक्तम् &ndash; उक्तं च पूर्वमेवैतदिति । पूर्वमिति<br>
नवमाह्निके । यदुक्तं तत्र &ndash;</p>
<p>&ldquo;आरब्धकार्यं देहेऽस्मिन्यत्पुनः कर्म तत्कथम् ।<br>
उच्छिद्यतामन्त्यदशं निरोद्धुं न हि शक्यते ॥&rdquo; (१३१)</p>
<p>इत्यादि । ननु अनया मन्त्रसामर्थ्यात्प्राणवियोग एव<br>
चेत्कृतस्तद्भोक्तुरेवाभावात् कस्य नामैतत्कर्म फलेदिति किं<br>
तच्छुद्ध्यशुद्धिविचारेण? &ndash; इत्याशङ्क्याह &ndash; मन्त्रेत्यादि । शेषस्य<br>
शोधितादवशिष्टस्य देहारम्भकस्य कर्मणः &ndash; इत्यर्थः ।<br>
यतस्तस्मात् प्राक्तनाज्जन्मनः शेषं प्रारब्धृकर्मकार्यं<br>
विचित्रमायुर्भोगादि ततो भोगादतिवाह्य परिसमाप्य कर्मान्तरस्य<br>
भविष्यदादेरपि विलम्बकारिणोऽप्यन्यस्य कस्यचिदभावादपवृज्यते<br>
मुच्यते &ndash; इत्यर्थः । तद्युक्तमुक्तमासन्न एव मरणक्षणे तां<br>
कुर्यादिति ॥ २३८ ॥</p>
<p>अत आह &ndash;</p>
<p>तस्मात्प्राणहरीं दीक्षां नाज्ञात्वा मरणक्षणम् ।<br>
विदध्यात्परमेशाज्ञालङ्घनैकफला हि सा ॥ १३-२३९ ॥</p>
<p>एवं हि परमेश्वराज्ञोल्लङ्घनादन्यत्किञ्चिन्न सिद्ध्यति इत्यावेदितं<br>
स्यात् ॥ २३९ ॥</p>
<p>एवं प्रकृतमुपसंहरन्नन्यदवतारयति &ndash;</p>
<p>एकस्त्रिकोऽयं निर्णीतः शक्तिपातेऽप्यथापरः ।</p>
<p>एकस्त्रिक इति तीव्राख्यः ॥</p>
<p>तदेवाह &ndash;</p>
<p>तीव्रमध्ये तु दीक्षायां कृतायां न तथा दृढाम् ॥ १३-२४० ॥</p>
<p>स्वात्मनो वेत्ति शिवतां देहान्ते तु शिवो भवेत् ।</p>
<p>न तथा दृढामिति अविकल्पस्वभावस्वात्मज्ञानसाक्षात्काराभावात् ॥</p>
<p>किमत्र प्रमाणम्? &ndash; इत्याशङ्क्याह &ndash;</p>
<p>उक्तं च निशिसञ्चारयोगसञ्चारशास्त्रयोः ॥ १३-२४१ ॥</p>
<p>तदेवार्थद्वारेण पठति &ndash;</p>
<p>विकल्पात्तु तनौ स्थित्वा देहान्ते शिवतां व्रजेत् ।</p>
<p>यदुक्तं तत्र &ndash;</p>
<p>&ldquo;विकल्पयुक्तचित्तस्तु पिण्डपाताच्छिवं व्रजेत् ।&rdquo;</p>
<p>इति ॥</p>
<p>मध्यमध्ये शक्तिपाते शिवलाभोत्सुकोऽपि सन् ॥ १३-२४२ ॥</p>
<p>बुभुक्षुर्यत्र युक्तस्तद्भुक्त्वा देहक्षये शिवः ।<br>
मन्दमध्ये तु तत्रैव तत्त्वे क्वापि नियोजितः ॥ १३-२४३ ॥</p>
<p>देहान्ते तत्त्वगं भोगं भुक्त्वा पश्चाच्छिवं व्रजेत् ।</p>
<p>यत्रेति अभिमते तत्त्वादौ । तदिति तत्रत्यमेव योगाभ्यासादिलब्धं<br>
भोगजालम् । भुक्त्वा इत्यर्थादनेनैव देहेन । अत एवोक्तम् &ndash; देहक्षये<br>
शिव इति । तत्रैवेति प्रक्रान्ते शक्तिपाते । क्वापि यथाभिमते । नियोजित<br>
इत्यर्थाच्छिवलाभोत्सुकोऽपि सन्निति । भुक्त्वेत्यर्थाद्देहान्तरेण । अत<br>
एवोक्तं देहान्ते तत्त्वगं भोगं भुक्त्वेति । यदुक्तमनेनैवान्यत्र<br>
&ldquo;मध्यमध्याच्छिवतोत्सुकोऽपि भोगपेर्प्सुर्भवतीति तथैव दीक्षायां<br>
ज्ञानभाजनम् । स च योगाभ्यासलब्धमनेनैव देहेन भोगं भुक्त्वा<br>
देहान्ते शिव एव । निकृष्टमध्यात्तु देहान्तरेण भोगं भुक्त्वा<br>
शिवत्वमेति ॥&rdquo; (तंषा। ११ आ।) इति ॥</p>
<p>एवमप्यत्र तरतमभावः कश्चित्सम्भवति, येन विशेषान्तरमप्युदियात्   - इत्याह &ndash;</p>
<p>तत्रापि तारतम्यस्य सम्भवाच्चिरशीघ्रता ॥ १३-२४४ ॥</p>
<p>बह्वल्पभोगयोगश्च देहभूमाल्पताक्रमः ।</p>
<p>तत्र प्रथमः प्रकारः पुत्रकविषयः । शिष्टं तु प्रकारद्वयं<br>
शिवधर्मिसाधकविषयमिति निरूपितम् ॥ इदानीं तु<br>
लोकधर्मिविषयमवशिष्टं शक्तिपातं निरूपयति &ndash;</p>
<p>तीव्रमन्दे मध्यमन्दे मन्दमन्दे बुभुक्षुता ॥ १३-२४५ ॥</p>
<p>क्रमान्मुख्यातिमात्रेण विधिनैत्यन्ततः शिवम् ।</p>
<p>अत्रैवम्प्रकारे मन्दाख्ये शक्तिपाते बुभुक्षुता अर्थाल्लोकधर्मिणः<br>
साधकस्य क्रमादतिमात्रेण मुख्या यथायथं प्रधानभूता &ndash;<br>
इत्यर्थः । एवमप्यसौ लोकधर्मी पर्यन्ते विधिना स्वोचितेन<br>
दीक्षाप्रकारेण शिवमेति अपवृज्यत एव &ndash; इत्यर्थः । यदुक्तमनेनैव &ndash; &ldquo;भोगोत्सुकता यदा प्रधानभूता तदा मन्दत्वं<br>
पारमेश्वरमन्त्रयोगोपायतया यतस्तत्रौत्सुक्यम् ।<br>
पारमेशमन्त्रयोगादेश्च यतो मोक्षपर्यन्तत्वमतः शक्तिपातरूपता ।<br>
तत्रापि तारतम्यात् त्रैविध्यम् ॥&rdquo; इति । अयं चात्राशयः &ndash; यः<br>
कश्चित्तीव्रमन्दशक्तिपातवांल्लोकधर्मी, स दीक्षाबलात् देहान्ते<br>
क्वचन यथाभिमते भुवनादौ भोगान्भुक्त्वा शिवतां यायात् । यदुक्तम्   -</p>
<p>&ldquo;लोकघर्मिणमारोप्य मते भुवनभर्तरि ।<br>
तद्धर्मापादनं कुर्याच्छिवे वा मुक्तिकाङ्क्षिणम् ॥&rdquo; (मृटं।)</p>
<p>इति । वक्ष्यति च ↓</p>
<p>&ldquo;प्रारब्धदेहभेदे तु भुङ्क्तेऽसावणिमादिकम् ।<br>
भुक्त्वोर्ध्वं याति यत्रैष युक्तोऽथ सकलेऽकले ॥&rdquo; (१५।३१)</p>
<p>इति । कश्चिच्च मध्यमन्दशक्तिपातवान् क्वचन भुवनादौ कञ्चित्कालं<br>
भोगान्भुक्त्वा, तदीश्वरदीक्षितः पर्यन्ते शिवतां गच्छेत् ।<br>
मन्दमन्दशक्तिपातवान् पुनस्तत्रैव<br>
सालोक्यसामीप्यसायुज्यासादनक्रमेण चिरतरं कालं भोगान्भुक्त्वा,<br>
तत एव दीक्षामासाद्य शिवतामियात् ॥</p>
<p>श्रीपूर्वशास्त्रीयमेव ग्रन्थं मतान्तरेण व्याचष्टे &ndash;</p>
<p>अन्ये यियासुरित्यादिग्रन्थं प्राग्ग्रन्थसङ्गतम् ॥ १३-२४६ ॥</p>
<p>कुर्वन्ति मध्यतीव्राख्यशक्तिसम्पातगोचरम् ।</p>
<p>प्राग्ग्रन्थसङ्गतमिति प्राग्ग्रन्थेन &ldquo;अज्ञानेन सह&rdquo; इत्यादिना सङ्गतं<br>
सम्बद्धम् &ndash; इत्यर्थः । अत्रैव विशेषणद्वारेण<br>
हेतुर्मध्यतीव्राख्यशक्तिसम्पातगोचरमिति ॥</p>
<p>तदेवाह ↓</p>
<p>यदा प्रतिभयाविष्टोऽप्येष संवादयोजनाम् ॥ १३-२४७ ॥</p>
<p>इच्छन्यियासुर्भवति तदा नीयेत सद्गुरुम् ।</p>
<p>यदा हि रुद्रशक्तिसमावेशादज्ञानविनिवृत्त्या<br>
प्रोदितप्रातिभज्ञानोऽप्येष मध्यतीव्रशक्तिपातवान्<br>
संवादयोजनामिच्छन् प्रागुक्तयुक्त्या संवाददार्ढ्यमुत्पादयितुं<br>
यियासुर्गुरुकुलं जिगमिषुर्भवति, तदा पारमेश्वर्या शक्त्या सद्गुरुं<br>
प्रति नीयेत तदाभिमुख्येनास्य प्रवृत्तिरुत्पाद्यते &ndash; इत्यर्थः ॥</p>
<p>नचैतदविशेषेणैव भवेत् &ndash; इत्याह &ndash;</p>
<p>न सर्वः प्रतिभाविष्टः शक्त्या नीयेत सद्गुरुम् ॥ १३-२४८ ॥</p>
<p>इति ब्रूते यियासुत्वं वक्तव्यं नान्यथा ध्रुवम् ।</p>
<p>यियासुत्वमिति प्रागेवोक्तं ब्रूत इति सम्बन्धः । अन्यथेति सर्वस्यैव<br>
शक्तिकर्तृके सद्गुरुप्रापणे । न वक्तव्यमिति यियासुत्वम् । यदि नाम हि<br>
सर्वोऽपि प्रातिभज्ञानभागाचार्यः सद्गुरुं प्रति अविशेषेण शक्त्या<br>
नीयेत, तद्यियासुशब्दस्य प्रयोगं विना</p>
<p>&ldquo;रुद्रशक्तिसमाविष्टः(साधकः) स शिवेच्छया ।<br>
भुक्तिमुक्तिप्रसिद्ध्यर्थं नीयते सद्गुरुं प्रति ॥&rdquo;</p>
<p>इत्येतावदभिधानीयम् ॥</p>
<p>तदाह ↓</p>
<p>रुद्रशक्तिसमाविष्टो नीयते सद्गुरुं प्रति ॥ १३-२४९ ॥</p>
<p>एवं हि प्रातिभस्याचार्यस्य सभित्तिनिर्भित्त्यादिभेदभिन्नत्वं न भवेत्   - इति भावः ॥ २४९ ॥</p>
<p>तस्मात्प्रातिभज्ञानवत्त्वेऽपि संवाददार्ढ्यमनुपेक्षमाण एव<br>
यियासुर्भवति, नान्यः &ndash; इत्याह &ndash;</p>
<p>तेन प्राप्तविवेकोत्थज्ञानसम्पूर्णमानसः ।<br>
दार्ढ्यसंवादरूढ्यादेर्यियासुर्भवति स्फुटम् ॥ १३-२५० ॥</p>
<p>नचैतन्निर्मूलं व्याख्यानम् &ndash; इत्याह &ndash;</p>
<p>उक्तं नन्दिशिखातन्त्रे प्राच्यषट्के महेशिना ।<br>
अभिलाषः शिवे देवे पशूनां भवते तदा ॥ १३-२५१ ॥</p>
<p>यदा शैवाभिमानेन युक्ता वै परमाणवः ।<br>
तदैव ते विमुक्तास्तु दीक्षिता गुरुणा यतः ॥ १३-२५२ ॥</p>
<p>प्राप्तिमात्राच्च ते सिद्धसाध्या इति हि गम्यते ।</p>
<p>यद्यपि यदैव परमा अत्यन्तं बद्धा अणवः प्रातिभज्ञानात्मना<br>
शैवेनाभिमानेन युक्तास्तदैव विमुक्ताः, तथापि तदा तेषां<br>
प्रागवस्थापेक्षया पशूनां संवाददार्ढ्याय शिवे</p>
<p>&ldquo;शिव आचार्यरूपेण लोकानुग्रहकारकः ।&rdquo;</p>
<p>इत्याद्युक्त्या गुरावभिलाषो यियासा भवति, यतो गुरुणा दीक्षिताः<br>
कृतसंस्कारा भवन्ति &ndash; इत्यर्थः ।</p>
<p>ततश्च &ldquo;यस्त्वकल्पितरूपोऽपि संवाददृढताकृते ।<br>
अन्यतो लब्धसंस्कारः स साक्षाद्भैरवो गुरुः ॥&rdquo; (तन्त्रालो। ४।७७)</p>
<p>इत्याद्युक्त्या गुर्वादेरन्यतः संस्कारस्य दृढताकृते प्राप्तिमात्रादेव<br>
ते सिद्धसाध्या निकृत्तभवबन्धना भवन्ति इति गम्यते<br>
तात्पर्येणावबुध्यते &ndash; इत्यर्थः । यदुक्तं तत्र सार्धश्लोकानन्तरम् &ndash;</p>
<p>शमाघ्रय यदा शक्त्या गुरुमूर्तिस्तदा विभुः ।<br>
आविश्य दीक्षयाणूनां स्वशक्त्या शक्तिमान्पतिः ॥</p>
<p>कृन्तते बन्धजालं तु कृत्यन्ते बन्धसञ्चयाः ।<br>
तेन बन्धनिकृन्ती सा कथिता तु शिवाध्वरे ॥&rdquo;</p>
<p>इति ॥</p>
<p>नन्वेवं यियासुरित्यादिग्रन्थश्चेन्मध्यतीव्रस्य शक्तिपातस्य<br>
विषयस्तन्मन्दतीव्रस्य कः स्यात्? &ndash; इत्याशङ्क्याह ↓</p>
<p>तमाराध्येति तु ग्रन्थो मन्दतीव्रैकगोचरः ॥ १३-२५३ ॥</p>
<p>तीव्रतीव्रविषयस्तु ग्रन्थः प्राग्यदेवेत्यर्थसिद्धम् ॥</p>
<p>तदेवोपसंहरति ↓</p>
<p>नवधा शक्तिपातोऽयं शम्भुनाथेन वर्णितः ।</p>
<p>अमुमेवार्थं तात्पर्यगत्या निरूपयति &ndash;</p>
<p>इदं सारमिह ज्ञेयं परिपूर्णचिदात्मनः ॥ १३-२५४ ॥</p>
<p>प्रकाशः परमः शक्तिपातोऽवच्छेदवर्जितः ।<br>
तथाविधोऽपि भोगांशावच्छेदेनोपलक्षितः ॥ १३-२५५ ॥</p>
<p>अपरः शक्तिपातोऽसौ पर्यन्ते शिवताप्रदः ।</p>
<p>इदम् इहास्मिन् नवविधेऽपि शक्तिपाते सारं ज्ञेयं यत्परिमितेऽप्यात्मनि<br>
परिपूर्णचिदात्मतया यः परमः प्रकाशः, स परमः शक्तिपात<br>
उच्यते,<br>
यतोऽवच्छेदवर्जितस्तत्तदुपाधिविगलनादनवच्छिन्नसंविदेकस्वभावः &ndash; इत्यर्थः । असौ पुनरपरः शक्तिपातो यः परिपूर्णचिदात्मतया<br>
प्रकाशमानत्वेऽपि भोगांशावच्छिन्नः । अत एवोक्तम् &ndash; पर्यन्ते<br>
शिवताप्रद इति ॥</p>
<p>नन्वेवंविधस्यास्य शक्तिपातस्य को हेतुः, किं कर्म किमुतान्यत् किञ्चित्?   - इत्याशङ्क्याह &ndash;</p>
<p>उभयत्रापि कर्मादेर्मायान्तर्वर्तिनो यतः ॥ १३-२५६ ॥</p>
<p>नास्ति व्यापार इत्येवं निरपेक्षः स सर्वतः ।</p>
<p>नास्ति व्यापार इति नैतत्कृतः शक्तिपातः &ndash; इत्यर्थः । अत्र<br>
विशेषणद्वारेण हेतुर्मायान्तर्वर्तिन इति । यदेव हि कर्मादि<br>
अणोर्मायान्तर्वर्तितायां निमित्तं तत्कथं तदुत्तीर्णतायां<br>
निमित्ततां यायात् &ndash; इत्याशयः ।</p>
<p>यथोक्तं प्राक् ↓</p>
<p>&ldquo;तत्रास्य नाणुगे तावदपेक्ष्ये मलकर्मणी ।<br>
अणुस्वरूपताहानौ तद्गतं हेतुतां कथम् ॥</p>
<p>व्रजेन्मायानपेक्षत्वमत एवोपपादयेत् ।&rdquo; (१३-११५)</p>
<p>इति । अनेन च<br>
शक्तिपातविचित्रतानन्तर्येणानुजोद्देशोद्दिष्टमायानिरपेक्षत्वसिद्धेरव<br>
काशो दत्तः ॥</p>
<p>अतश्च शुद्धात्मनां कर्मादिनैरपेक्ष्येणैव भैरवीभावो भवेत् &ndash;<br>
इत्याह &ndash;</p>
<p>तेन मायान्तराले ये रुद्रा ये च तदूर्ध्वतः ॥ १३-२५७ ॥</p>
<p>स्वाधिकारक्षये तैस्तैर्भैरवीभूयते हठात् ।<br>
ये मायया ह्यनाक्रान्तास्ते कर्माद्यनपेक्षिणः ॥ १३-२५८ ॥</p>
<p>शक्तिपातवशादेव तां तां सिद्धिमुपाश्रिताः ।</p>
<p>हठादिति कर्मादिनिरपेक्षपरमेश्वरशक्तिपातबलात् &ndash; इत्यर्थः । ननु<br>
मायोर्ध्वे कर्मादेरसम्भवादस्तु नाम तन्नैरपेक्ष्यं मायान्तस्तु<br>
तत्सम्भवात्कथमेतत्सङ्गच्छताम् । तथात्वे वा<br>
कस्मात्तत्तत्सिद्ध्युदयः? &ndash; इत्याशङ्क्याह &ndash; ये माययेत्यादि । तां<br>
तां सिद्धिं भुक्तिमुक्तिलक्षणाम् ॥</p>
<p>नन्वेते पूजाजपादिकर्मणैव तां तां सिद्धिमुपाश्रिता इति<br>
कथङ्कारमुक्तकर्माद्यनपेक्षिणः? &ndash; इत्याह &ndash;</p>
<p>ननु पूजाजपध्यानशङ्करासेवनादिभिः ॥ १३-२५९ ॥</p>
<p>ते मन्त्रादित्वमापन्नाः कथं कर्मानपेक्षिणः ।</p>
<p>एतदेव परिहरति ↓</p>
<p>मैवं तथाविधोत्तीर्णशिवध्यानजपादिषु ॥ १३-२६० ॥</p>
<p>प्रवृत्तिरेव प्रथममेषां कस्माद्विविच्यताम् ।</p>
<p>इह तावदिदमेव चिन्त्यतां यदेषां शुद्धात्मनां प्रथममेव<br>
तथाविधान्मायान्तश्चारिणः कर्मादेरुत्तीर्णस्तदपरामृष्टो योऽयं<br>
शिवस्तद्विषयेषु ध्यानजपादिषु कस्मात्प्रवृत्तिः किं तत्र निमित्तम् &ndash;<br>
इत्यर्थः ॥</p>
<p>ननूक्तमेवात्र कर्मतत्साम्यादि निमित्तम्? &ndash; इत्याशङ्क्याह &ndash;</p>
<p>कर्मतत्साम्यवैराग्यमलपाकादि दूषितम् ॥ १३-२६१ ॥</p>
<p>ईश्वरेच्छा निमित्तं चेच्छक्तिपातैकहेतुता ॥</p>
<p>दूषितमिति समनन्तरमेव । ईश्वरेच्छा चेन्निमित्तं<br>
तर्ह्यस्मत्पक्षमेवागतोऽसि यच्छुद्धात्मनां तत्र तत्र<br>
कर्मादिनिरपेक्षः पारमेश्वरः शक्तिपात एवैको हेतुरिति ॥</p>
<p>नचैवं जपादेः कर्मता न्याय्या &ndash; इत्याह &ndash;</p>
<p>जपादिका क्रियाशक्तिरेवेत्थं न तु कर्म तत् ॥ १३-२६२ ॥</p>
<p>कर्म तल्लोकरूढं हि यद्भोगमवरं ददत् ।<br>
तिरोधत्ते भोक्तृरूपं सञ्ज्ञायां तु न नो भरः ॥ १३-२६३ ॥</p>
<p>इत्थं शक्तिपातैकहेतुकत्वे जपादिलक्षणा क्रिया पारमेश्वरी<br>
स्वरूपविकासिका क्रियाशक्तिरेव, न तु तत्कर्म । तद्धि कर्म लोके<br>
रूढं यदवरं परिमितं भोगं ददद्भोक्तुः पूर्णं रूपम्<br>
तिरोधत्ते तथातथासङ्कोचनादावृणुयात् &ndash; इत्यर्थः । अथ जपाद्यपि<br>
लोके कर्मतया प्रसिद्धमित्युच्यते, तत्को नाम नाम्नि विवादं<br>
विद्वान्विदध्यात् &ndash; इत्याह &ndash; सञ्ज्ञायां तु न नो भर इति ॥ २६३ ॥</p>
<p>ननु यद्येते मायया कर्मणा वाप्यनाक्रान्तास्तदेषां पूर्णत्वात्<br>
तस्यां तस्यां सिद्धावभिलाष एव कथं भवेत्? &ndash; इत्याशङ्कां<br>
प्रदर्श्य प्रतिक्षिपति &ndash;</p>
<p>तेषां भोगोत्कता कस्मादिति चेद्दत्तमुत्तरम् ।<br>
चित्राकारप्रकाशोऽयं स्वतन्त्रः परमेश्वरः ॥ १३-२६४ ॥</p>
<p>स्वातन्त्र्यात्तु तिरोभावबन्धो भोगेऽस्य भोक्तृताम् ।<br>
पुष्णन्स्वं रूपमेव स्यान्मलकर्मादिवर्जितम् ॥ १३-२६५ ॥</p>
<p>दत्तमिति प्राक्स्वमतप्रदर्शनोपक्रमे । तदेव सङ्क्षेपेण व्यनक्ति<br>
चित्रेत्यादिना । अयं तावदेक एव चिद्रूपः परमेश्वरः<br>
स्वस्वातन्त्र्याच्चित्रेण तत्तत्प्रमातृप्रमेयाद्यात्मकेनानेकेनाकारेण<br>
प्रकाशते &ndash; इति स्थितम् । तत्तस्मादेकत्वेऽप्यानैक्यावभासनाद्धेतोरस्य<br>
स्वस्वातन्त्र्यमाहात्म्यात्तिरोभावः स्वरूपगोपना तदात्मा बन्धो भोगे<br>
भोक्तृतां पुष्णन्सङ्कोचाभासनपुरःसरं जात्यायुर्भोगप्रदत्वेन<br>
विकल्पितात्मभिः स्वयङ्कल्पितैः कर्मभिरात्मानं बध्नन्, पुनरपि<br>
उद्वेष्टनक्रमेणागन्तुकमलकर्मादिरूपतातिरस्कारेण स्वं परिशुद्धं<br>
रूपमेव स्यात् पूर्णदृक्क्रियात्मा स्वतन्त्रः परमेश्वर एवावशिष्येत &ndash; इत्यर्थः ।</p>
<p>यदुक्तं प्राक् ↓</p>
<p>&ldquo;देवः स्वतन्त्रश्चिद्रूपः प्रकाशात्मा स्वभावतः ।<br>
रूपप्रच्छादनक्रीडायोगादणुरनेककः ॥</p>
<p>स स्वयङ्कल्पिताकारविकल्पात्मककर्मभिः ।<br>
बध्नात्यात्मानमेवेह स्वातन्त्र्यादिति वर्णितम् ॥</p>
<p>स्वातन्त्र्यमहिमैवायं देवस्य यदसौ पुनः ।<br>
स्वं रूपम् परिशुद्धं सत्स्पृशत्यप्यणुतामयः ॥&rdquo; (१३।१०५)</p>
<p>इति ॥ २६५ ॥</p>
<p>ननु</p>
<p>&ldquo;शक्तयोऽस्य जगत्कृत्स्रं… ।&rdquo;</p>
<p>इत्याद्युक्त्या पारमेश्वरशक्तिस्फारसारमेव सर्वमिदं विश्वं<br>
तद्भूतभाववल्लौकिकं शुभाशुभं कर्मापि तथेति कथं जपादिका<br>
क्रियैव तच्छक्तिरित्युक्तं न तु कर्मापि &ndash; इत्याशङ्काङ्गर्भीकृत्य,<br>
शक्तिरूपत्वाविशेषेऽप्येषां विशेषोऽस्तीति संवादपुरःसरं<br>
विभजति &ndash;</p>
<p>उक्तं सेयं क्रियाशक्तिः शिवस्य पशुवर्तिनी ।<br>
बन्धयित्रीति तत्कर्म कथ्यते रूपलोपकृत् ॥ १३-२६६ ॥</p>
<p>ज्ञाता सा च क्रियाशक्तिः सद्यःसिद्ध्युपपादिका ।</p>
<p>सेयं पारमेश्वरी क्रियाशक्तिरिदमहं करोमि इत्यादिभेदावग्रहशालिनि<br>
पशौ वर्तमाना हानादानादिक्षोभमयत्वात् बन्धमेवाधत्त इति तत्<br>
स्वरूपलोपकारित्वात् सुखदुःखादिप्रदं कर्म उच्यते, येनोक्तम् ↓</p>
<p>&ldquo;कर्म तल्लोकरूढं हि यद्भोगमवरं ददत् ।<br>
तिरोधत्ते भोक्तृरूपम् … ॥&rdquo;</p>
<p>इति । सैव पुनः संविदेवेदं सर्वम्&quot; इति शिवशक्त्यात्मकं स्वं<br>
मार्गमधितिष्ठन्ती ज्ञाता सद्य एव तां तां सिद्धिमुपपादयेत्<br>
येनोक्तं जपादिका क्रिया पारमेश्वरी शक्तिर्न तु कर्मेति । तदुक्तं<br>
श्रीस्पन्दे &ndash;</p>
<p>शेयं क्रियात्मिका शक्तिः शिवस्य पशुवर्तिनी ।<br>
बन्धयित्री स्वमार्गस्था ज्ञाता सिद्ध्युपपादिका ॥&quot; (४।१८)</p>
<p>इति ॥</p>
<p>ननु का नामात्र सिद्धिर्विवक्षिता? &ndash; इत्याशङ्क्याह &ndash;</p>
<p>अविच्छिन्नस्वात्मसंवित्प्रथा सिद्धिरिहोच्यते ॥ १३-२६७ ॥</p>
<p>सा भोगमोक्षस्वातन्त्र्यमहालक्ष्मीरिहाक्षया ।</p>
<p>सा चेह सत्यपि देहे भवेदित्युक्तमक्षया भोगमोक्षमहालक्ष्मीरिति ॥</p>
<p>ननु विष्ण्वादिप्रसादोपनतापि सा सा सिद्धिर्भवन्ती लोके दृश्यत एव,<br>
तच्छिवशक्तिपातादेवैवं भवेत् &ndash; इति कस्मादुक्तम्? &ndash; इत्याशङ्क्याह &ndash;</p>
<p>विष्ण्वादिरूपता देवे या काचित्सा निजात्मना ॥ १३-२६८ ॥</p>
<p>भेदयोगवशान्मायापदमध्यव्यवस्थिता ।<br>
तेन तद्रूपतायोगाच्छक्तिपातः स्थितोऽपि सन् ॥ १३-२६९ ॥</p>
<p>तावन्तं भोगमाधत्ते पर्यन्ते शिवतां न तु ।</p>
<p>इह या नाम काचन परमेश्वरे विष्ण्वादिरूपता, सा<br>
स्वयमुल्लसिताद्भेदयोगवशान्मायापदमध्यमध्यास्त इति<br>
विष्ण्वादिरूपतामवलम्ब्य स्थितोऽपि सन् शक्तिपातस्तावन्तं<br>
तदधिकारोचितमेव भोगमादध्यात्, न तु अन्ते शिवतामपि, येनास्य<br>
पारमेश्वराच्छक्तिपातादवरत्वम् ॥</p>
<p>ननु मायाध्वमध्यवर्तिनो विष्णुविरिञ्चादेः कथङ्कारमवरे<br>
भोगादिमयेऽप्यनुग्रहे सामर्थ्यम्? &ndash; इत्याशङ्कां<br>
दृष्टान्तप्रदर्शनेन शिथिलयति &ndash;</p>
<p>यथा स्वातन्त्र्यतो राजाप्यनुगृह्णाति कञ्चन ॥ १३-२७० ॥</p>
<p>ईशशक्तिसमावेशात्तथा विष्ण्वादयोऽप्यलम् ।</p>
<p>इह यथा</p>
<p>&ldquo;अज्ञो जन्तुरनीशोऽयमात्मनः सुखदुःखयोः ।<br>
रिश्वरप्रेरितो गच्छेच्छ्वभ्रं वा स्वर्गमेव वा ॥&rdquo;</p>
<p>इत्यादिदृशा ईश्वरपेर्रणया मायान्तश्चार्यपि राजादिः स्वेच्छया<br>
कञ्चन स्वसंविभागेनानुगृह्णाति, तथा विष्ण्वादयोऽपि भोगाधानेन<br>
कञ्चनानुग्रहीतुमलं समर्थाः &ndash; इत्यर्थः ॥</p>
<p>ततश्च किम्? &ndash; इत्याशङ्क्याह &ndash;</p>
<p>मायागर्भाधिकारीयशक्तिपातवशात्ततः ॥ १३-२७१ ॥</p>
<p>कोऽपि प्रधानपुरुषविवेकी प्रकृतेर्गतः ।<br>
उत्कृष्टात्तत एवाशु कोऽपि बुद्ध्वा विवेकिताम् ॥ १३-२७२ ॥</p>
<p>क्षणात्पुंसः कलायाश्च पुम्मायान्तरवेदकः ।</p>
<p>ततस्तेषामेवंसामर्थ्यादेव मायागर्भाधिवासमधिकृत्य,<br>
प्रवृत्तात्तदीयान्मन्दाच्छक्तिपातात्कोऽपि कापिलादिः<br>
प्रकृतिपुरुषयोर्विवेकं जानानः प्रकृतेर्गतः प्राकृताद्<br>
बन्धान्मुक्तः, कोऽपि च तत एव मायागर्भाधिकारीयात्<br>
तीव्राच्छक्तिपातादाशु पंसः कलायाश्च विवेकं ज्ञात्वा,<br>
क्षणादेव पम्मायान्तरवेदको मायातः समुत्तीर्णः &ndash; इत्यर्थः ॥<br>
नन्वेवमप्यस्य कोऽर्थः? &ndash; इत्याशङ्क्याह &ndash;</p>
<p>कलाश्रयस्याप्यत्यन्तं कर्मणो विनिवर्तनात् ॥ १३-२७३ ॥</p>
<p>ज्ञानाकलः प्राक्तनस्तु कर्मी तस्याश्रयस्थितेः ।</p>
<p>तदुक्तं प्राक् ↓</p>
<p>&ldquo;तदा मायापुंविवेकः सर्वकर्मक्षयाद्भवेत् ।<br>
विज्ञानाकलता मायाधस्तान्नो यात्यतः पुमान् ॥&rdquo; (९।१८५)</p>
<p>इति । नन्वेवं प्रकृतिपुरुषविवेकिनोऽपि किमत्यन्तं कर्म निवर्तते न वा?   - इत्याशङ्क्याह &ndash; प्राक्तनस्त्वित्यादि । आश्रयः कलादिः ॥ नन्वेवं<br>
तर्हि अस्मद्वद् बद्ध एवासाविति किं प्रकृतिपुरुषज्ञानेन? &ndash;<br>
इत्याशङ्क्याह &ndash;</p>
<p>स परं प्रकृतेर्बुध्ने सृष्टिं नायाति जातुचित् ॥ १३-२७४ ॥</p>
<p>मायाधरे तु सृज्येतानन्तेशेन प्रचोदनात् ।</p>
<p>सृज्येतेति त्रिमलबद्धत्वात् । तदुक्तं प्राक् &ndash;</p>
<p>&ldquo;धीपुंविवेके विज्ञाते प्रधानपुरुषान्तरे ।<br>
अपि न क्षीणकर्मा स्यात्कलायां तद्धि सम्भवेत् ॥</p>
<p>अतः साङ्ख्यदृशा सिद्धः प्रधानाधो न संसरेत् । (९।१८७)</p>
<p>इति ॥ ननु भवतु नामैतत्, मायापुंविवेकज्ञस्य तु ज्ञानाकलतैव किं<br>
भवेदुत ततोऽपि विशेषः? &ndash; इत्याशङ्क्याह &ndash;</p>
<p>विज्ञानाकलतां प्राप्तः केवलादधिकारतः ॥ १३-२७५ ॥</p>
<p>मलान्मन्त्रतदीशादिभावमेति सदा शिवात् ।</p>
<p>अधिकारत इति अधिकारमात्रावशेषात् &ndash; इत्यर्थः । सदेति कदाचिदपि<br>
अन्यथा न भवेत् &ndash; इति भावः । शिवादिति नत्वनन्तेशचोदनया ।<br>
यदुक्तं प्राक् &ndash;</p>
<p>स पुनः शाम्भवेच्छातः शिवाभेदं परामृशन् ।<br>
क्रमान्मन्त्रेशतन्नेतृरूपो याति शिवात्मताम् ॥&rdquo; (९।९३)</p>
<p>इति ॥</p>
<p>ननु भवत्वेवं पारमेश्वराच्छक्तिपातात्पुनः किं स्यात्? &ndash;<br>
इत्याशङ्क्याह &ndash;</p>
<p>पत्युः परस्माद्यस्त्वेष शक्तिपातः स वै मलात् ॥ १३-२७६ ॥</p>
<p>अज्ञानाख्याद्वियोक्तेति शिवभावप्रकाशकः ।</p>
<p>यः पुनरयं परस्मात् नत्वपरस्माद्विष्ण्वादेः पत्युः सकाशाच्छक्तेः<br>
पातः, स एव शिवभावावभासनेन मोक्षप्रदो यस्मादज्ञानाख्यात् न<br>
तु द्रव्यरूपान्मलाद्वियोक्ता वियोजकः &ndash; इत्यर्थः । यदुक्तं प्राक्</p>
<p>&ldquo;मलाद्विविक्तमात्मानं पश्यंस्तु शिवतां व्रजेत् ।&rdquo; (९।१८८)</p>
<p>इति ॥</p>
<p>ननु स एवैवं कस्मात्? &ndash; इत्याशङ्क्याह &ndash;</p>
<p>नान्येन शिवभावो हि केनचित्सम्प्रकाशते ॥ १३-२७७ ॥</p>
<p>अन्येनेति विष्ण्वादिसम्बन्धिना, ते ह्यत्र भ्रन्ता एव &ndash; इत्यभिप्रायः ॥<br>
२७७ ॥</p>
<p>अत एवाह ↓</p>
<p>स्वच्छन्दशास्त्रे तेनोक्तं वादिनां तु शतत्रयम् ।<br>
त्रिषष्ट्यभ्यधिकं भ्रन्तं वैष्णवाद्यं निशान्तरे ॥ १३-२७८ ॥</p>
<p>शिवज्ञानं केवलं च शिवतापत्तिदायकम् ।</p>
<p>चोऽवधारणे, तेन केवलं शिवज्ञानमेव शिवतापत्तिदायकम् &ndash;<br>
इत्यर्थः । एतच्च संवादितं प्राग्बहुशः ॥ एवं च यदेव<br>
पारमेश्वर्याः शक्तेरधिष्ठानं शिवतापत्तिं दद्यात्, तदेव<br>
शक्तिपातशब्दव्यपदेश्यं न त्वेवमेव, न ह्येवंविधं<br>
किञ्चिज्जगत्यस्मिन्समस्ति यत्पारमेश्वर्या शक्त्या नाधिष्ठितम् ।<br>
तदाह &ndash;</p>
<p>शिवतापत्तिपर्यन्तः शक्तिपातश्च चर्च्यते ॥ १३-२७९ ॥</p>
<p>अन्यथा किं हि तत्स्याद्यच्छैव्या शक्त्यानधिष्ठितम् ।</p>
<p>अत एवोक्तयुक्त्या तांस्तानप्यधितिष्ठन्ती विष्ण्वादिशक्तिर्न<br>
मोक्षप्रदेति नेहास्याः शक्तिपाततया परिगणनम् ।<br>
तदुक्तमनेनैवान्यत्र &ndash;</p>
<p>&ldquo;वैष्णवादीनां तु राजानुग्रहवन्न मोक्षान्ततेति नेह तद्विवेचनम्,<br>
शिवशक्त्यधिष्ठानं तु सर्वत्रेत्युक्तम् । सा परं ज्येष्ठा न भवति<br>
अपि तु घोरा घोरतरा वा ॥&rdquo; (तंषा। ११ आ।)</p>
<p>इति ॥ अतश्च</p>
<p>&ldquo;विषयेष्वेव संलीनानधोऽधः पातयन्त्यणून् ।<br>
रुद्राणून्याः समालिङ्ग्य घोरतर्योऽपराः स्मृताः ॥&rdquo;</p>
<p>इत्याद्युक्तशक्त्यधिष्ठितानां भेदावष्टम्भभाजां<br>
वैष्णवादीनामस्मिन्संविदद्वैतात्मनि शिवज्ञानेऽधिकारो नास्ति &ndash;<br>
इत्याह &ndash;</p>
<p>तेनेह वैष्णवादीनां नाधिकारः कथञ्चन ॥ १३-२८० ॥</p>
<p>ते हि भेदैकवृत्तित्वादभेदे दूरवर्जिताः ।</p>
<p>नन्वेषामपि कदाचिदनुग्राहिका शैवी शक्तिश्चेत्सम्बध्यते, तदा किं<br>
कर्तव्यम्? &ndash; इत्याशङ्क्याह &ndash;</p>
<p>स्वातन्त्र्यात्तु महेशस्य तेऽपि चेच्छिवतोन्मुखाः ॥ १३-२८१ ॥</p>
<p>द्विगुणा संस्क्रियास्त्येषां लिङ्गोद्धृत्याथ दीक्षया ।<br>
लिङ्गोद्धृत्येत्युपवासादिक्रमेण वक्ष्यमाणरूपया ॥ १३-२८१ ॥</p>
<p>ननु पारमेश्वर्या शक्त्या चेदयमधिष्ठितस्तदन्यवदेक एवास्य<br>
दीक्षादिः संस्कारोऽस्तु, द्विगुणेनानेन कोऽर्थः? &ndash; इत्याशङ्कां<br>
दृष्टान्तप्रदर्शनेन प्रशमयति &ndash;</p>
<p>दुष्टाधिवासविगमे पुष्पैः कुम्भोऽधिवास्यते ॥ १३-२८२ ॥</p>
<p>द्विगुणोऽस्य स संस्कारो नेत्थं शुद्धे घटे विधिः ।</p>
<p>एतदेवोपसंहरति &ndash; इत्थं श्रीशक्तिपातोऽयं निरपेक्ष इहोदितः ॥<br>
२८३ ॥</p>
<p>नन्वेवमागमान्तरविरोधो भवेद्यत्र तु कर्मसाम्यादिसापेक्षत्वमस्योक्तं<br>
यन्मतङ्गे</p>
<p>शमत्वधर्मव्यापारः कष्टोऽयं स्यात्सुदुष्करः ।&quot;</p>
<p>इति । किरणेऽपि ↓</p>
<p>शमे कर्मणि सञ्जाते तत्कालं योग्यतावशात् ।<br>
तीव्रशक्तिनिपातेन गुरुणा दीक्षितो यदा ॥</p>
<p>सर्वज्ञः स शिवो यद्वत् किञ्चिज्ज्ञत्वविवर्जितः ।&quot;</p>
<p>इति, तत्किमेतदुक्तम्? &ndash; इत्याशङ्क्याह &ndash;</p>
<p>अनयैव दिशा नेयं मतङ्गकिरणादिकम् ।<br>
ग्रन्थगौरवभीत्या तु तल्लिखित्वा न योजितम् ॥ १३-२८४ ॥</p>
<p>नेयमिति पूर्वपक्षयोजनादिक्रमेण व्याख्येयम् &ndash; इत्यर्थः ॥</p>
<p>न केवलमेतदस्मदागम एवोक्तं यावच्छ्रुत्यर्थोपजीविनि पुराणादावपि &ndash; इत्याह &ndash;</p>
<p>पुराणेऽपि च तस्यैव प्रसादाद्भक्तिरिष्यते ।<br>
यया यान्ति परां सिद्धिं तद्भावगतमानसाः ॥ १३-२८५ ॥</p>
<p>&ldquo;तस्यैव तु प्रसादेन भक्तिरुत्पद्यते नृणाम् ।&rdquo;</p>
<p>इत्यस्य प्रथममर्धम् ॥ २८५ ॥</p>
<p>एतदेव व्याचष्टे ↓</p>
<p>एवकारेण कर्मादिसापेक्षत्वं निषिध्यते ।<br>
प्रसादो निर्मलीभावस्तेन सम्पूर्णरूपता ॥ १३-२८६ ॥</p>
<p>आत्मना तेन हि शिवः स्वयं पूर्णः प्रकाशते ।</p>
<p>इह तावदीश्वरः स्वस्वातन्त्र्यात् सङ्कोचावभासनेनाणुतां<br>
परिगृह्णन् प्रत्यावृत्य निर्मलं पूर्णमपि रूपमादर्शयति, इत्युक्तम्,<br>
तत्तस्य प्रसादः प्रसन्नत्वं मलापगमः, तेन च निर्मलीभावेन<br>
सम्पूर्णरूपता यतः स्वयमेव शिवः परमेश्वरः तेनात्मना<br>
तत्तत्सङ्कुचितात्मावच्छेदं परिगृह्यापि पूर्णः प्रकाशते<br>
प्रत्यावृत्तपूर्णदृक्क्रियास्वभावो भवेत् । यदुक्तम् &ldquo;परां सिद्धिं<br>
यान्ति&rdquo; इति ॥ २८६ ॥</p>
<p>एतदेव व्यतिरेकद्वारेण निदर्शयति &ndash;</p>
<p>शिवीभावमहासिद्धिस्पर्शवन्ध्ये तु कुत्रचित् ॥ १३-२८७ ॥</p>
<p>वैष्णवादौ हि या भक्तिर्नासौ केवलतः शिवात् ।</p>
<p>या पुनः कस्मिंश्चिदेवमुक्तयुक्त्या शिवीभावापत्तिविरहिणि<br>
वैष्णवादौ भक्तिः, नासौ केवलतः शिवात् कर्माद्यनपेक्षिणः<br>
परमेश्वरान्न भवेत् &ndash; इत्यर्थः ॥ २८७ ॥</p>
<p>ननु समनन्तरमेवेदमुक्तं यच्छैव्या शक्त्यानधिष्ठितं न किञ्चिदपि<br>
स्यादिति, तदिदानीं वैष्णवादौ भक्तिः शिवान्नेति<br>
कथमिवाभिधीयते? &ndash; इत्याशङ्क्याह &ndash;</p>
<p>शिवो भवति तत्रैष कारणं न तु केवलः ॥ १३-२८८ ॥</p>
<p>निर्मलश्चापि तु प्राप्तावच्छित्कर्माद्यपेक्षकः ।</p>
<p>तत्रेति विष्ण्वादिविषयायां भक्तौ केवलत्वं निर्मलत्वं च<br>
व्यतिरेचयितुमपि त्वित्याद्युक्तम् । प्राप्तावच्छिदिति<br>
विष्ण्वादिरूपोपग्रहावच्छिन्नतया परिगृहीतसङ्कोचकलङ्कः &ndash;<br>
इत्यर्थः ॥ २८८ ॥</p>
<p>ननु कस्यायमर्थः? &ndash; इत्याशङ्क्याह &ndash;</p>
<p>यया यान्ति परां सिद्धिमित्यस्येदं तु जीवितम् ॥ १३-२८९ ॥</p>
<p>न हि तदेकरूपत्वाभावे भक्तेरुक्तरूपा परा सिद्धिर्भवेत् &ndash; इति<br>
भावः ॥२८९॥</p>
<p>एतच्च न्यायागमकोविदैर्गुरुभिरप्यनुमतम् &ndash; इत्याह &ndash;</p>
<p>श्रीमानुत्पलदेवश्चाप्यस्माकं परमो गुरुः ।<br>
शक्तिपातसमये विचारणं प्राप्तमीश न करोषि कर्हिचित् ॥ १३-२९०॥</p>
<p>अद्य मां प्रति किमागतं यतः स्वप्रकाशनविधौ विलम्बसे ।<br>
कर्हिचित्प्राप्तशब्दाभ्यामनपेक्षित्वमूचिवान् ॥ १३-२९१ ॥</p>
<p>दुर्लभत्वमरागित्वं शक्तिपातविधौ विभोः ।</p>
<p>श्रीमानुत्पलदेवश्चापि विभोः शक्तिपातविधावनपेक्षित्वाद्यूचिवान् &ndash;<br>
इति सम्बन्धः । यत्तत्र योग्यायोग्यत्वलक्षणं विचारणं प्राप्तं<br>
न्यायोपनतमपि कर्हिचित्कदाचिदपि विस्मृत्यापि न करोषि यतः<br>
कर्मादिनिरपेक्षतया स्वेच्छामात्रमेवात्र भवतो निबन्धनम् । अत एवात्र<br>
दुर्लभत्वमपि । तद्धि लोके सुलभमुच्यते, यत् किञ्चिदुपायमपेक्ष्य भवति<br>
येन तत्सम्भरणेन नूनं तल्लाभो भवेत् । अत एवात्रारागित्वमपि ।<br>
विष्ण्वादयो हि कृतमेव जनमनुगृह्णन्ति नाकृतमिति रागद्वेषविवशा<br>
इव लक्ष्यन्ते, भवान् पुनः सर्वनिरपेक्षमेवैतत्कुरुते &ndash; इति । अत एव<br>
निरपेक्षस्वतन्त्रशक्तिपातक्रमानुरूपमीशेत्यामन्त्रणम् ॥</p>
<p>न केवलं कर्हिचित्प्राप्तशब्दाभ्यामेवैतदूचिवान्, यावदपरार्धेनापि &ndash; इत्याह &ndash;</p>
<p>अपरार्धेन तस्यैव शक्तिपातस्य चित्रताम् ॥ १३-२९२ ॥</p>
<p>व्यवधानचिरक्षिप्रभेदाद्यैरुपवर्णितैः ।</p>
<p>उपवर्णितैरिति समनन्तरमेव, यतोऽत्र मां प्रति कस्माद्विलम्बसे<br>
व्यवधानादिना कालं क्षिपसि क्षिप्रमेव स्वप्रकाशं कुरु &ndash; इति<br>
तात्पर्यम् ॥</p>
<p>न केवलमेतत्संविदद्वैतनिष्ठैरेव गुरुभिरुक्तं<br>
यावच्छैवशास्त्रव्याख्यातृभिरपि &ndash; इत्याह &ndash;</p>
<p>श्रीमताप्यनिरुद्धेन शक्तिमुन्मीलिनीं विभोः ॥ १३-२९३ ॥</p>
<p>व्याचक्षाणेन मातङ्गे वर्णिता निरपेक्षता ।<br>
स्थावरान्तेऽपि देवस्य स्वरूपोन्मीलनात्मिका ॥ १३-२९४ ॥</p>
<p>शक्तिः पतन्ती सापेक्षा न क्वापीति सुविस्तरात् ।</p>
<p>श्रीमतानिरुद्धेनापि सुविस्तरान्निरपेक्षता वर्णिता &ndash; इति सम्बन्धः ।<br>
शक्तिमुन्मीलिनीमिति । यदुक्तं तत्र ↓</p>
<p>&ldquo;यदास्योन्मीलिनी शक्तिः शिवरागेण रञ्जिता ।<br>
निपतत्यतितेजस्का नित्यानुग्रहशालिनी ॥&rdquo; (१।४।४५)</p>
<p>इति । स्थावरान्ते इत्यनेनात्यन्तमयोग्यानामपि स्वरूपमुन्मीलयति &ndash; इति <br>
सूचितम् ॥</p>
<p>इहेदानीं<br>
शक्तिपातवैचित्र्यमूलमधिकारवैचित्र्यमप्यभिधातुमुपक्रमते ↓</p>
<p>एवं विचित्रेऽप्येतस्मिञ्छक्तिपाते स्थिते सति ॥ १३-२९५ ॥</p>
<p>तारतम्यादिभिर्भेदैः समय्यादिविचित्रता ।</p>
<p>तदेवाह ↓</p>
<p>कश्चिद्रुद्रांशतामात्रापादनात्तत्प्रसादतः ॥ १३-२९६ ॥</p>
<p>शिवत्वं क्रमशो गच्छेत् समयी यो निरूप्यते ।<br>
कश्चिच्छुद्धाध्वबन्धः सन् पुत्रकः शीघ्रमक्रमात् ॥ १३-२९७ ॥</p>
<p>भोगव्यवधिना कोऽपि साधकश्चिरशीघ्रतः ।<br>
कश्चित्सम्पूर्णकर्तव्यः कृत्यपञ्चकभागिनि ॥ १३-२९८ ॥</p>
<p>रूपे स्थितो गुरुः सोऽपि भोगमोक्षादिभेदभाक् ।<br>
समय्यादिचतुष्कस्य समासव्यासयोगतः ॥ १३-२९९ ॥</p>
<p>क्रमाक्रमादिभिर्भेदैः शक्तिपातस्य चित्रता ।</p>
<p>क्रमश इति पुत्रकदीक्षानन्तरम्? अत एवात्र मन्दः शक्तिपातः ।<br>
शीघ्रमिति देहपातसामनन्तर्येण । अक्रमादिति सत्यपि देहे &ndash; इत्यर्थः<br>
। भोगव्यवधिश्च चिरं शीघ्रं वा भवेदित्युक्तम् &ndash; चिरशीघ्रत इति ।<br>
भोगमोक्षादिभेदभागित्यर्थाच्छिष्यं प्रति, स्वयं हि तस्य<br>
सम्पूर्णकर्तव्यत्वमुक्तम् । तारतम्यादेव च तयोरपि तारतम्यमिति<br>
भेदशब्देनोक्तम् । समासव्यासयोगत इति क्रमाक्रमादिभिरिति च, तत्र<br>
क्रमादादौ समयी, ततः पुत्रकः, तत आचार्य इति सामस्त्यम्,<br>
अक्रमात्कश्चित्पुत्रक एव, नत्वादौ समय्यपि, कश्चिदाचार्य एव, नत्वादौ<br>
समयी पुत्रको वेति व्यस्तत्वम् ॥</p>
<p>न केवलमेवमेव शक्तिपातस्य क्रमाक्रमाभ्यां वैचित्र्यं<br>
यावत्प्रकारान्तरेणापि &ndash; इत्याह &ndash;</p>
<p>क्रमिकः शक्तिपातश्च सिद्धान्ते वामके ततः ॥ १३-३०० ॥</p>
<p>दक्षे मते कुले कौले षडर्धे हृदये ततः ।<br>
उल्लङ्घनवशाद्वापि झटित्यक्रममेव वा ॥ १३-३०१ ॥</p>
<p>त्रिकार्थस्यैव परमुत्कृष्टत्वात् । षडर्धे हृदये इति<br>
सामानाधिकरण्येन योज्यम् । तदुक्तम्</p>
<p>&ldquo;वेदाच्छैवं ततो वामं ततो दक्षं ततो मतम् ।<br>
ततः कुलं ततः कौलं त्रिकं सर्वोत्तमं परम् ॥&rdquo;</p>
<p>इति । अतश्च सिद्धान्तात्प्रभृति षडर्धपर्यन्तं यथायथं<br>
तारतम्याच्छक्तिपातस्यापि तथाभावो भवेत् &ndash; इति भावः ।<br>
उल्लङ्घनवशादिति सिद्धान्तानन्तरं दक्षे, ततः कुले, ततः<br>
षडर्धे चेति । झटित्यक्रममेवेति त्रिकार्थ एवेति ॥ ३०१ ॥</p>
<p>नचैतन्निर्मूलमेवोक्तम् &ndash; इत्याह &ndash;</p>
<p>उक्तं श्रीभैरवकुले पञ्चदीक्षासुसंस्कृतः ।<br>
गुरुरुल्लङ्घिताधःस्थस्रोता वै त्रिकशास्त्रगः ॥ १३-३०२ ॥</p>
<p>इह</p>
<p>&ldquo;होत्री दीक्षा तु सिद्धान्ते तन्त्रे योजनिका स्मृता ।<br>
त्रिके समावेशवती कुले स्तोभात्मिका मता ॥</p>
<p>सामरस्यमयी कौले दीक्षा पञ्चविधोदिता ।&rdquo;</p>
<p>इत्याद्युक्त्या पञ्चविधया दीक्षया सुष्ठु संस्कृतोऽपि त्रिकशास्त्रग<br>
एव गुरुरुल्लङ्घिताधरदशाधिशायिशैवादिशास्त्रप्रवाहः<br>
सर्वमूर्धाभिषिक्तः &ndash; इत्यर्थः । यदुक्तम् &ndash;</p>
<p>&ldquo;वाममार्गाभिषिक्तोऽपि दैशिकः परतत्त्ववित् ।<br>
संस्कार्यो भैरवे सोऽपि कुले कौले त्रिकेऽपि सः ॥&rdquo;</p>
<p>इति ॥ ३०२ ॥</p>
<p>ननु इह सर्वशास्त्राणां</p>
<p>&ldquo;यतः शिवोद्भवाः सर्वे शिवधामफलप्रदाः ।&rdquo;</p>
<p>इत्याद्युक्त्या हेतुतः फलतो वा न कश्चिद्विशेषः,<br>
तत्कथमिदमुत्तरमिदं चाधरशास्त्रमित्युक्तम्? &ndash; इत्याशङ्क्याह ↓</p>
<p>ज्ञानाचारादिभेदेन ह्युत्तराधरता विभुः ।<br>
शास्त्रेष्वदीदृशच्छ्रीमत्सर्वाचारहृदादिषु ॥ १३-३०३ ॥</p>
<p>ज्ञानं द्वयाद्वयरूपम्, क्रिया बाह्या आन्तरी वा । तन्निमित्तमेव<br>
चात्राधरौत्तर्यमित्युपपादितं बहुशः ॥ ३०३ ॥</p>
<p>तदेव पठति &ndash;</p>
<p>वाममार्गाभिषिक्तस्तु दैशिकः परतत्त्ववित् ।<br>
तथापि भैरवे तन्त्रे पुनः संस्कारमर्हति ॥ १३-३०४ ॥</p>
<p>ननु यदि नाम शैवादावयमभिषिक्तस्तावतैव च परं तत्त्वं वेत्ति,<br>
तदस्य भैरवतन्त्रादौ पुनः संस्कारेण कोऽर्थः? &ndash; इत्याशङ्क्याह   -</p>
<p>शैववैमलसिद्धान्ता आर्हताः कारुकाश्च ये ।<br>
सर्वे ते पशवो ज्ञेया भैरवे मातृमण्डले ॥ १३-३०५ ॥</p>
<p>मातृमण्डलकुलकौलादौ च भैरवतन्त्रादिसंस्कृता अपि पशव एव &ndash;<br>
इत्यर्थसिद्धम् ॥ ३०५ ॥</p>
<p>आदिशब्दाक्षिप्ते कुलकौलादावप्येतदुक्तम् &ndash; इत्याह &ndash;</p>
<p>कुलकालीविधौ चोक्तं वैष्णवानां विशेषतः ।<br>
भस्मनिष्ठाप्रपन्नानामित्यादौ नैव योग्यता ॥ १३-३०६ ॥</p>
<p>भस्मनिष्ठाप्रपन्नानामिति शैवादीनाम् ॥ ३०६ ॥</p>
<p>न केवलमेतदत्रैवोक्तं यावदन्यत्रापि &ndash; इत्याह &ndash;</p>
<p>स्वच्छन्दशास्त्रे सङ्क्षेपादुक्तं च श्रीमहेशिना ।</p>
<p>तदेव पठति ↓</p>
<p>अन्यशास्त्ररतो यस्तु नासौ सिद्धिफलप्रदः ॥ १३-३०७ ॥</p>
<p>एतदेवोपपादयति ↓</p>
<p>समय्यादिक्रमाल्लब्धाभिषेको हि गुरुर्मतः ।<br>
स च शक्तिवशादित्थं वैष्णवादिषु कोऽन्वयः ॥ १३-३०८ ॥</p>
<p>इत्थमिति काकाक्षिवत्, तेन पारमेश्वराच्छक्तिपातादित्थं<br>
समय्यादिक्रमेण लब्धाभिषेकः &ndash; इत्यर्थः । इत्थमुक्तेन<br>
प्रकारेणान्यशास्त्ररतेषु वैष्णवादिषु इह गुरुत्वे को नामान्वयो न<br>
कश्चिदभिसम्बन्धः, नहि तेषामुक्तयुक्त्या पारमेश्वरशक्तिपात<br>
एवास्ति &ndash; इति का कथा समय्यादिक्रमेण शास्त्रश्रवणाभिषेकादौ &ndash;<br>
इत्याशयः ॥</p>
<p>ननु किं नामायमत्र दाम्भिकतया<br>
कृत्रिमभक्त्यादिप्रदर्शनादासादितैवंरूपो गुरुः स्यात्? &ndash;<br>
इत्याशङ्क्याह ↓</p>
<p>छद्मापश्रवणाद्यैस्तु तज्ज्ञानं गृह्णतो भवेत् ।<br>
प्रायश्चित्तमतस्तादृगधिकार्यत्र किं भवेत् ॥ १३-३०९ ॥</p>
<p>नन्वयमन्यशास्त्ररतो गुरुश्छद्मादिना वा शैवं शास्त्रं गृह्णातु,<br>
प्रायश्चित्ती वा भवतु, किमनया नश्चिन्तया, शिष्यं<br>
तावदनुगृह्णात्येव? &ndash; इत्याशङ्क्याह &ndash;</p>
<p>फलाकाङ्क्षायुतः शिष्यस्तदेकायत्तसिद्धिकः ।<br>
ध्रुवं पच्येत नरके प्रायश्चित्त्युपसेवनात् ॥ १३-३१० ॥</p>
<p>शिष्यस्तावत्फलं किञ्चिदाकाङ्क्षते, तच्च<br>
गुर्वायत्तमित्यसद्गुरुप्राप्त्यास्य तत्सिद्धिर्मा भूत्प्रत्युत</p>
<p>&ldquo;… तत्सम्पर्की तु पञ्चमः ।&rdquo;</p>
<p>इत्युक्त्या प्रायश्चित्तिगुरूपसेवनाद् ध्रुवमसौ नरके पच्यते<br>
महानस्यानर्थः स्यात् &ndash; इत्यर्थः । तदुक्तम् ↓</p>
<p>&ldquo;यदा जानन्ति नो तत्त्वं छद्माद् गृह्णन्ति कौलिकम् ।<br>
महापातकिनो येन नरकं गन्तुकामिनः ॥&rdquo;</p>
<p>इत्युपक्रम्य ↓</p>
<p>&ldquo;महार्थं भैरवोक्तं वै ज्ञानविज्ञानभाण्डकम् ।<br>
स्वयं गृहीत्वा त्वाचारं दीक्षानुग्रहकारिणः ॥</p>
<p>विक्रीणन्त्यात्मभोगार्थं पशूनामीदृशात्मनाम् ।<br>
ते पतन्ति महाघोरे नरके तैः समं ततः ॥</p>
<p>सपुत्रमित्रभृत्याश्च यावत्सप्तकुलैः सह ।<br>
न शक्नुवन्ति वै तेषां प्रायश्चित्तानि शुद्धये ॥&rdquo;</p>
<p>इति ॥ ३१० ॥</p>
<p>नन्वस्य गुरौ देवे च शक्तिपातलिङ्गं भक्तिर्दृश्यते इति शिवेनैवासौ<br>
तथा नियुक्तः, तदस्य को दोषो येनैवं स्यात्? &ndash; इत्याशङ्क्याह &ndash;</p>
<p>तिरोभावप्रकारोऽयं यत्तादृशि नियोजितः ।<br>
गुरौ शिवेन तद्भक्तिः शक्तिपातोऽस्य नोच्यते ॥ १३-३११ ॥</p>
<p>अनेन चानपेक्षत्वसिद्ध्यनन्तरमनुजोद्देशोद्दिष्टं<br>
तिरोभावविचित्रत्वमप्युप क्रान्तम् ॥ ३११ ॥</p>
<p>ननु भवत्वेवम्, यस्मात्पुनरनेन च्छद्मापश्रवणादिना ज्ञानमाहृतं<br>
तेन गुरुणा किं कार्यम् ? &ndash; इत्याशङ्क्याह ↓</p>
<p>यदा तु वैचित्र्यवशाज्जानीयात्तस्य तादृशम् ।<br>
विपरीतप्रवृत्तत्वं ज्ञानं तस्मादुपाहरेत् ॥ १३-३१२ ॥</p>
<p>तं च त्यजेत्पापवृत्तिं भवेत्तु ज्ञानतत्परः ।</p>
<p>यदेति कालान्तरे, प्रथममेव हि तथात्वे ज्ञानदानमेव न भवेत् &ndash; इति<br>
भावः । वैचित्र्यं नानाप्रकारं व्यापारव्याहारादि । उपाहरेदिति<br>
ज्ञानाहृतिलक्षणया वक्ष्यमाणया युक्त्या । त्यजेदिति तत्सहवासादि<br>
न कुर्यात् &ndash; इत्यर्थः । अत्र हेतुः पापवृत्तिमिति । एवमपि कृत्वा<br>
प्रायश्चित्तं विदध्यादित्युक्तम् &ndash; भवेत्तु ज्ञानतत्पर इति ॥ तदेव<br>
दृष्टान्तोपदर्शनेन हृदयङ्गमयति &ndash;</p>
<p>यथा चौराद् गृहीत्वार्थं तं निगृह्णाति भूपतिः ॥ १३-३१३ ॥</p>
<p>वैष्णवादेस्तथा शैवं ज्ञानमाहृत्य सन्मतिः ।</p>
<p>निग्रहं कुर्यादिति शेषः । सचात्र त्यागाद्यात्मा इत्युक्तप्रायम् ॥</p>
<p>नन्वस्य प्रथमं निर्विकारमेव प्रसन्नचेतसा गुरुणा ज्ञानमुपदिष्टं<br>
तावतैव चास्य</p>
<p>&ldquo;यस्मिन्काले तु गुरुणा निर्विकल्पं प्रकाशितम् ।<br>
तदैव किल मुक्तोऽसौ… ॥&rdquo;</p>
<p>इत्याद्युक्त्या कृतकृत्यत्वमिति किमेवं पुनरायातम्? &ndash; इत्याशङ्क्याह &ndash;</p>
<p>स हि भेदैकवृत्तित्वं शिवज्ञाने श्रुतेऽप्यलम् ॥ १३-३१४ ॥</p>
<p>नोज्झतीति दृढं वामाधिष्ठितस्तत्पशूत्तमः ।<br>
शिवेनैव तिरोभाव्य स्थापितो नियतेर्बलात् ॥ १३-३१५ ॥</p>
<p>कथङ्कारं पतिपदं प्रयातु परतन्त्रितः ।</p>
<p>नोज्झतीति तत्रानाश्वस्तत्वात् तदिदं दृढं वामाधिष्ठितत्वात् ।<br>
परतन्त्रित इति नियतेर्बलात् । तदुक्तम् ↓</p>
<p>&ldquo;वैष्णवाः सौगताः श्रौतास्तथा श्रुत्यन्तवादिनः ।<br>
इत्यादयो नाधिकृता जातुचित्पतिशासने ॥&rdquo;</p>
<p>इति ॥</p>
<p>अत एवागमोऽप्येवम् &ndash; इत्याह &ndash;</p>
<p>स्वच्छन्दशास्त्रे प्रोक्तं च वैष्णवादिषु ये रताः ॥ १३-३१६ ॥</p>
<p>भ्रमयत्येव तान्माया ह्यमोक्षे मोक्षलिप्सया ।</p>
<p>ननु भ्रमयतु नाम माया वैष्णवादीन्, यस्तु वैष्णवादिः सन्नपि<br>
शैवस्तस्य किमायातम्? &ndash; इत्याशङ्क्याह &ndash;</p>
<p>वैष्णवादिः शैवशास्त्रं मेलयन्निजशासने ॥ १३-३१७ ॥</p>
<p>ध्रुवं संशयमापन्न उभयभ्रष्टतां व्रजेत् ।</p>
<p>मेलयन्निति उभयत्रापि अनाश्वासात् ॥</p>
<p>ननु एवमपि उभयभ्रष्टतायां को हेतुः? &ndash; इत्याशङ्क्याह &ndash;</p>
<p>स्वदृष्टौ परदृष्टौ च समयोल्लङ्घनादसौ ॥ १३-३१८ ॥</p>
<p>प्रत्यवायं यतोऽभ्येति चरेत्तन्नेदृशं क्रमम् ।</p>
<p>तदुक्तम् ↓</p>
<p>&ldquo;अथ वेदाश्रितः शैवं पुनरेव समीहते ।<br>
वेदनष्टः शैवनष्टः पुनरेव भविष्यति ॥</p>
<p>सन्ध्यादिवन्दनं कार्यं यदि वैदिकदर्शने ।<br>
लोपश्च शिवमन्त्राणां प्रायश्चित्तं विधीयते ॥</p>
<p>शिवधर्मो ह्यथादौ चेद्वेदधर्मो विलुप्यते ।<br>
समेत्य वाऽप्यनुष्ठाने आदिमध्यान्तदूषणम् ॥</p>
<p>प्रतिपत्तिविरोधश्च विचित्तत्वं प्रपद्यते ।<br>
कस्यारम्भः किमग्रेऽन्ते किं कृत्यं विचिकित्सया ॥</p>
<p>आदौ किञ्च करिष्यामि द्वाभ्यामादरशासनात् ।<br>
क्रियाक्रमविरोधेऽपि प्रायश्चित्तं परस्परम् ॥&rdquo;</p>
<p>इति ॥</p>
<p>न केवलमेतत्स्वच्छन्दशास्त्रे एवोक्तं यावदन्यत्रापि &ndash; इत्याह &ndash;</p>
<p>उक्तं श्रीमद्गह्वरे च परमेशेन तादृशम् ॥ १३-३१९ ॥</p>
<p>तदेव पठति ↓</p>
<p>नान्यशास्त्राभियुक्तेषु शिवज्ञानं प्रकाशते ।<br>
न प्रकाशते इति तत्राधिकारिणस्ते न भवन्ति &ndash; इत्यर्थः ॥</p>
<p>तदेव विभज्य दर्शयति &ndash;</p>
<p>तन्न सैद्धान्तिको वामे नासौ दक्षे स नो मते ॥ १३-३२० ॥</p>
<p>कुलकौले त्रिके नासौ पूर्वः पूर्वः परत्र तु ।</p>
<p>अधिकारी न भवेत् &ndash; इति सम्बन्धः । अयं पुनरत्र विशेषो यत्पूर्वः<br>
पूर्वः परत्र सर्वत्राधिकारी भवेदित्युक्तं पूर्वः पूर्वः परत्र<br>
त्विति ॥</p>
<p>ननु समानेऽप्यन्यशास्त्राभियुक्तत्वे पूर्वः पूर्वः परत्र<br>
चेदधिकारी, तत्परः परः पूर्वत्र कस्मान्न? &ndash; इत्याशङ्क्याह &ndash;</p>
<p>अवच्छिन्नोऽनवच्छेदं नो वेत्त्यानन्त्यसंस्थितः ॥ १३-३२१ ॥</p>
<p>सर्वंसहस्ततोऽधःस्थ ऊर्ध्वस्थोऽधिकृतो गुरुः ।</p>
<p>इहोपाधीनां नानात्वादानन्त्यसंस्थितोऽवच्छिन्नः सङ्कुचितः<br>
प्रमातानवच्छेदमविद्यमानावच्छेदमनवच्छिन्नं पूर्णं प्रमातारं<br>
नो वेत्ति तदात्मतया न भायात् । ततोऽनवच्छिन्नत्वात्सर्वंसह<br>
ऊर्ध्वस्थ एव गुरुरधःस्थे प्रतिनियते वैष्णवादावधिकृतो<br>
नत्वधःस्थ ऊर्ध्वस्थे । स हि सङ्कुचितज्ञान इति कथं<br>
पूर्णज्ञानावगाहनपात्रतामियात् ॥</p>
<p>नन्वेवमूर्ध्वस्थोऽपि पूर्णज्ञानो गुरुरधःस्थे वैष्णवादौ<br>
कथङ्कारमधिकारं कुर्यात्? &ndash; इत्याशङ्क्याह &ndash;</p>
<p>स्वात्मीयाधरसंस्पर्शात्प्राणयन्नधराः क्रियाः ॥ १३-३२२ ॥</p>
<p>सफलीकुरुते यत्तदूर्ध्वस्थो गुरुरुत्तमः ।</p>
<p>यदूर्ध्वस्थो गुरुः स्वात्मसाक्षात्कारात्<br>
सम्पूर्णाद्वयज्ञानपरामृतसम्पातादधराः क्रियाः<br>
प्राणयंस्तदनुप्राणिताः सम्पादयन् परिपूर्णभुक्तिमुक्तिप्रदतया<br>
सफलयति, तदसावुत्तमः सर्वातिशायी &ndash; इत्यर्थः ॥</p>
<p>नन्वेवंविधोऽप्यूर्ध्वस्थो गुरुरधःस्थे वैष्णवादौ किं कुर्यात्,<br>
नह्यसावेतदनुग्रहस्य पात्रम्? &ndash; इत्याशङ्क्याह &ndash;</p>
<p>अधःस्थदृक्स्थोऽप्येतादृग्गुरुसेवी भवेत्स यः ॥ १३-३२३ ॥</p>
<p>तादृक्शक्तिनिपातेद्धो यो द्रागूर्ध्वमिमं नयेत् ।</p>
<p>यो ह्यधस्तनदर्शनस्थोऽपि वैष्णवादिः, स तादृशां<br>
मध्यात्तीव्रप्रायेण शक्तिपातेन इद्धः सन्नेतादृशमूर्ध्वस्थं<br>
गुरुं सेवमानो भवेत्, य इममधःस्थदृक्स्थमपि वैष्णवादिकं<br>
शीघ्रमेवोर्ध्वं नयेत् परसंविदैकात्म्येनावभासयेत् &ndash; इत्यर्थः ॥</p>
<p>ननु यथा पूर्वः पूर्वः परत्र परत्राधिकारी, तथा परः परः<br>
पूर्वत्रापि कस्मान्न? &ndash; इत्याशङ्कां दृष्टान्तोपदर्शनेन प्रशमयति   -</p>
<p>तत्तद्गिरिनदीप्रायावच्छिन्ने क्षेत्रपीठके ॥ १३-३२४ ॥</p>
<p>उत्तरोत्तरविज्ञाने नाधिकार्यधरोऽधरः ।</p>
<p>इह यथा<br>
तैस्तैर्गिरिनदीप्रायैर्निम्नोन्नतैर्भूमिभागैरवच्छेदमीयुष्यूर्ध्वोर्ध्वे<br>
कोट्टप्राये क्षेत्रसंस्थानादावधरोऽधरो निम्ननिम्नदेशस्थो<br>
नाधिकारी, तथाधोऽधःस्थितो वैष्णवादिरुत्तरोत्तरे शैवादौ<br>
विज्ञानेऽपि &ndash; इति वाक्यार्थः ॥</p>
<p>न केवलमेतत्परमेवोद्दिश्योक्तं यावत्स्वमपि &ndash; इत्याह &ndash;</p>
<p>उत्तरोत्तरमाचार्यं विदन्नप्यधरोऽधरः ॥ १३-३२५ ॥</p>
<p>कुर्वन्नधिक्रियां शास्त्रलङ्घी निग्रहभाजनम् ।</p>
<p>शास्त्रलङ्घीति । तदुक्तम् &ndash;</p>
<p>न कुर्यादधिकारं तु आचार्ये महति स्थिते ।<br>
यस्तु मोहवशात्कुर्याच्छाकिन्यो वै शपन्ति तम् ॥&quot;</p>
<p>नन्वेवमस्तु शैववैष्णवादीनामाधरोत्तर्यं शैवादीनामेव पुनः<br>
समानेऽपि पारमेश्वरे शक्तिपाते परस्परस्य किं निमित्तम्? &ndash;<br>
इत्याशङ्क्याह &ndash;</p>
<p>शक्तिपातबलादेव ज्ञानयोग्यविचित्रता ॥ १३-३२६ ॥</p>
<p>तद्वैचित्र्यमेव दर्शयति &ndash;</p>
<p>श्रौतं चिन्तामयं द्वात्म भावनामयमेव च ।<br>
ज्ञानं तदुत्तरं ज्यायो यतो मोक्षैककारणम् ॥ १३-३२७ ॥</p>
<p>चिन्तामयं च ज्ञानं मन्दस्वभ्यस्तभेदभिन्नतया द्विरूपम् &ndash; इत्याह &ndash; द्वात्मेति । तदुक्तम् &ndash;</p>
<p>&ldquo;ज्ञानं च त्रिविधं प्रोक्तं तत्राद्यं श्रुतमिष्यते ।<br>
चिन्तामयमथान्यच्च भावनामयमेव च ॥</p>
<p>शास्त्रार्थस्य परिज्ञानं विक्षिप्तस्य श्रुतं मतम् ।<br>
इदमत्रेदमत्रेति इदमत्रोपयुज्यते ॥</p>
<p>सर्वमालोच्य शास्त्रार्थमानुपूर्व्या व्यवस्थितिः ।<br>
तच्च चिन्तामयं ज्ञानं द्विरूपमुपदिश्यते ॥</p>
<p>मन्दस्वभ्यस्तभेदेन तत्र स्वभ्यस्तमुत्तमम् ।<br>
सुनिष्पन्ने ततस्तस्मिञ्जायते भावनामयम् ॥</p>
<p>यतो योगं समासाद्य योगी योगफलं लभेत ।<br>
एवं विज्ञानभेदेन ज्ञानी प्रोक्तश्चतुर्विधः ॥&rdquo;</p>
<p>इति । तदुत्तरमिति तेषां श्रौतादीनां चतुर्णां ज्ञानानां<br>
मध्यादुत्तरं भावनामयम् &ndash; इत्यर्थः ॥ ३२७ ॥</p>
<p>मोक्षैककारणत्वमेव विभज्य दर्शयति &ndash;</p>
<p>तत्त्वेभ्य उद्धृतिं क्वापि योजनं सकलेऽकले ।<br>
कथं कुर्याद्विना ज्ञानं भावनामयमुत्तमम् ॥ १३-३२८ ॥</p>
<p>तत्त्वेभ्य इत्यशुद्धेभ्यः, क्वापीति यथाभिमते, ज्ञान्यपि हि<br>
गुरुरकृततत्तत्त्वसाक्षात्कारः कथमेवं कुर्यात् &ndash; इत्याशयः ॥ ३२८<br>
॥</p>
<p>ननु</p>
<p>&ldquo;द्वावेव मोक्षदौ प्रोक्तौ ज्ञानी योगी च शाङ्करे ।&rdquo;</p>
<p>इत्याद्युक्त्या योगिनोऽपि मोक्षकारणत्वमुक्तं तत्कथमिह<br>
भावनामयस्यैव ज्ञानस्य तदेककारणत्वमुच्यते? &ndash; इत्याशङ्क्याह &ndash;</p>
<p>योगी तु प्राप्ततत्तत्त्वसिद्धिरप्युत्तमे पदे ।<br>
सदाशिवाद्ये स्वभ्यस्तज्ञानित्वादेव योजकः ॥ १३-३२९ ॥</p>
<p>ननु योगबलादेव योगिनस्तत्तत्त्वसिद्धिर्जायते इति तत एवासौ तेषु तेषु<br>
तत्त्वेषु शिष्यस्य योजनां विदध्यादिति किमस्यैवंविधेन ज्ञानेन<br>
प्रयोजनम्? &ndash; इत्याशङ्क्याह &ndash;</p>
<p>अधरेषु च तत्त्वेषु या सिद्धिर्योगजास्य सा ।<br>
विमोचनायां नोपायः स्थितापि धनदारवत् ॥ १३-३३० ॥</p>
<p>ननु केनैवमुक्तं यदस्योर्ध्वेषु सदाशिवादितत्त्वेषु योगजा सिद्धिर्न<br>
स्यात्, यद्वशात्सर्वमपीदं जगदुन्मोचयेत्? &ndash; इत्याशङ्क्याह &ndash;</p>
<p>यस्तूत्पन्नसमस्ताध्वसिद्धिः स हि सदाशिवः ।<br>
साक्षादेष कथं मर्त्यान्मोचयेद्गुरुतां व्रजन् ॥ १३-३३१ ॥</p>
<p>अयमत्र पिण्डार्थः &ndash; इह ज्ञानी तावच्चतुर्विधः । तस्य यथोत्तरं<br>
वैशिष्ट्यमित्युक्तप्रायम् । ततश्च योगिवदभ्यासरहितोऽपि ज्ञानी<br>
सर्वथा स्वभ्यस्तभावनामयविज्ञानप्रसादासादितभैरवीभावो<br>
दीक्षादिक्रमे प्रशस्यतर इत्येवमुक्तं भावनामयमेव ज्ञानं ज्याय<br>
इति । योगी चतुर्विधः &ndash; सम्प्राप्तो घटमानः सिद्धयोगः<br>
सुसिद्धश्चेति । तत्र सम्प्राप्तः &ndash; प्राप्तयोगोपदेशमात्रः,<br>
घटमानश्च तदभ्यासमात्रनिष्ठ इत्येतौ, स्वयमेव न तथा योगे वा<br>
ज्ञाने वा प्ररूढाविति परस्य किं कुरुतः । सिद्धयोगस्य पुनः<br>
स्वभ्यस्तज्ञानमप्यस्ति &ndash; इति तत्प्रयोजकीकारेणैवायं मोचको नान्यथा   - इत्युक्तं ↓</p>
<p>&ldquo;योगी तु स्वभ्यस्तज्ञानित्वादेव उत्तमे पदे योजकः&rdquo;</p>
<p>इति ।</p>
<p>स्थितापि योगजास्य सिद्धिर्विमोचनायां नोपायः&quot;</p>
<p>इति च । उक्तं च &ndash;</p>
<p>&ldquo;उत्तरोत्तरवैशिष्ट्यमेतेषां समुदाहृतम् ।<br>
ज्ञानिनां योगिनां चैव सिद्धयोगविदुत्तमः ॥</p>
<p>यतोऽस्य ज्ञानमप्यस्ति पूर्वो योगफलोज्झितः ।&rdquo; (मा। तं।)</p>
<p>इति । सुसिद्धस्तु ↓</p>
<p>&ldquo;यः पुनर्यत्र तत्रैव संस्थितोऽपि यथा यथा ।<br>
भुञ्जानस्तत्फलं तेन हीयते न कथञ्चन ॥</p>
<p>सुसिद्धः स तु बोद्धव्यः सदाशिवसमः प्रिये ।&rdquo; (मा। तं।)</p>
<p>इत्याद्युक्त्या सदैवास्खलितस्वरूपः शिव एव इत्यसौ गुरुतां व्रजन्<br>
विद्येशानपास्य कथं साक्षान्मोचयेन्मर्त्यान्, पारम्पर्येण तु<br>
मोचयेदेवेति तदभिधानस्येह कोऽवसरः &ndash; इत्यर्थः ।<br>
यदुक्तमनेनैवान्यत्र &ndash; शुसिद्धस्तु शिव एवेति किं तत्रोच्यते&quot; इति ।<br>
ततश्चैवं ज्ञानयोगयोर्विभागं विचार्य स्वभ्यस्तज्ञानवानेव<br>
गुरुर्मोक्षप्रद इति सर्वत्रोक्तं येनास्माभिरप्येवमिहाभिहितम् ॥</p>
<p>तदाह ↓</p>
<p>तेनोक्तं मालिनीतन्त्रे विचार्य ज्ञानयोगिते ।<br>
यतश्च मोक्षदः प्रोक्तः स्वभ्यस्तज्ञानवान्बुधैः ॥ १३-३३२ ॥</p>
<p>चशब्दोऽवधारणे भिन्नक्रमः । तेन स्वभ्यस्तज्ञानवानेव<br>
गुरुर्मोक्षप्रदः प्रोक्त इति ॥ ततश्चेदं सिद्धम् &ndash; इत्याह &ndash;</p>
<p>तस्मात्स्वभ्यस्तविज्ञानतैवैकं गुरुलक्षणम् ।</p>
<p>एकमिति न द्वितीयं योगित्वमपि &ndash; इत्यर्थः ॥</p>
<p>ननु योग्यपि गुरुरुक्तः, तत्कथमेवमभिधातुं युज्यते । सत्यम्,<br>
किन्त्वयमस्ति विभागो यज्ज्ञानी तावद्योगिनो विशिष्यते इत्युक्तं तत्रापि<br>
च कुत्र ज्ञानी योगी वा गुरुः कार्यः, कुत्र वा परिहार्य इति । स<br>
चेहास्माभिर्गुरुमुखाधिगतः प्रकाश्यते &ndash; इत्याह &ndash;</p>
<p>विभागस्त्वेष मे प्रोक्तः शम्भुनाथेन दर्श्यते ॥ १३-३३३ ॥</p>
<p>एष इति वक्ष्यमाणः ॥ ३३३ ॥</p>
<p>तदेवाह ↓</p>
<p>मोक्षज्ञानपरः कुर्याद्गुरुं स्वभ्यस्तवेदनम् ।<br>
अन्यं त्यजेत्प्राप्तमपि तथा चोक्तं शिवेन तत् ॥ १३-३३४ ॥</p>
<p>अन्यमित्यस्वभ्यस्तज्ञानम् । ननु &ldquo;गुरुत्यागाद्भवेन्मृत्युः&rdquo; इत्यादिना<br>
प्राप्तस्य गुरोस्त्यागे दोषोऽभिहितः &ndash; इति कथमेवमुक्तम्? &ndash;<br>
इत्याशङ्क्याह &ndash; &ldquo;तथाचोक्तं शिवेन तत्&rdquo; इति । नैतन्निष्प्रमाणकम् &ndash;<br>
इत्यर्थः ॥ ३३४ ॥</p>
<p>तदेव पठति &ndash;</p>
<p>आमोदार्थी यथा भृङ्गः पुष्पात्पुष्पान्तरं व्रजेत् ।<br>
विज्ञानार्थी तथा शिष्यो गुरोर्गुर्वन्तरं व्रजेत् ॥ १३-३३५ ॥</p>
<p>ननु विज्ञानार्थी शिष्यः, तच्चानेन कथञ्चिदाद्यादेव प्राप्तमिति<br>
किमस्य गुर्वन्तरगमनेन? &ndash; इत्याशङ्क्याह ↓</p>
<p>शक्तिहीनं गुरुं प्राप्य मोक्षज्ञाने कथं श्रयेत् ।<br>
नष्टमूले द्रुमे देवि कुतः पुष्पफलादिकम् ॥ १३-३३६ ॥</p>
<p>शक्तिहीनमिति विज्ञानदानादावसामर्थ्यात् । स हि स्वयमज्ञ इति<br>
परस्यापि किं कुर्यात् &ndash; इत्याशयः ॥ ३३६ ॥</p>
<p>नन्विह भावना नाम मुख्या, सा चाज्ञेऽपि गुरौ क्रियमाणावश्यं<br>
फलेदिति किं तत्त्यागेन? &ndash; इत्याशङ्क्याह &ndash;</p>
<p>उत्तरोत्तरमुत्कर्षलक्ष्मीं पश्यन्नपि स्थितः ।<br>
अधमे यः पदे तस्मात्कोऽन्यः स्याद्दैवदग्धकः ॥ १३-३३७ ॥</p>
<p>एवं भोगमोक्षाद्यभिवाञ्छतावश्यमुत्कृष्ट एव गुरुराश्रयणीयो<br>
येनास्य तत्सिद्धिरयत्नमेव स्यात् &ndash; इत्याह ↓</p>
<p>यस्तु भोगं च मोक्षं च वाञ्छेद्विज्ञानमेव च ।<br>
स्वभ्यस्तज्ञानिनं योगसिद्धं स गुरुमाश्रयेत् ॥ १३-३३८ ॥</p>
<p>योगसिद्धमिति सिद्धयोगं तृतीयं योगिनम् &ndash; इत्यर्थः तस्य<br>
चावश्यम्भावि स्वभ्यस्तज्ञानम् &ndash; इत्युक्तं स्वभ्यस्तज्ञानिनमिति,<br>
यत्समनन्तरमेव संवादितं यतोऽस्य ज्ञानमप्यस्तीति ॥ ३३८ ॥</p>
<p>एवंविधश्चेद्गुरुर्न प्राप्यते, तदा किं कर्तव्यम्? &ndash; इत्याशङ्क्याह &ndash;</p>
<p>तदभावे तु विज्ञानमोक्षयोर्ज्ञानिनं श्रयेत् ।</p>
<p>विज्ञानमोक्षयोरिति तन्निमित्तम् &ndash; इत्यर्थः ॥</p>
<p>एवमपि भुक्त्यर्थिना किं कार्यम्? &ndash; इत्याशङ्क्याह &ndash;</p>
<p>भुक्त्यंशे योगिनं यस्तत्फलं दातुं भवेत्क्षमः ॥ १३-३३९ ॥</p>
<p>श्रयेदित्यनुषज्यते । स चार्थाद्धटमानसिद्धयोगयोरन्तरालवर्ती<br>
मितः । तदिति भुक्तिलक्षणम् ॥ ३३९ ॥</p>
<p>यः पुनः सम्प्राप्तो घटमानो वा योगी भुक्तिमात्रमपि दातुं न<br>
समर्थः परं तदुपायोपदेशकुशलः, तमनादृत्यापि ज्ञानी गुरुः<br>
कार्यो यस्तदुपायमुपदिशन् क्रमेण मोचयेदपि &ndash; इत्याह &ndash;</p>
<p>फलदानाक्षमे योगिन्युपायैकोपदेशिनि ।<br>
वरं ज्ञानी योऽभ्युपायं दिशेदपि च मोचयेत् ॥ १३-३४० ॥</p>
<p>ननु यद्येवं मितोऽपि ज्ञानी गुरुः कार्यः, तद्विज्ञानार्थिनः<br>
शिष्यस्य तत्परिपूर्तिः कुतः स्यात्? &ndash; इत्याशङ्क्याह ↓</p>
<p>ज्ञानी न पूर्ण एवैको यदि ह्यंशांशिकाक्रमात् ।<br>
ज्ञानान्यादाय विज्ञानं कुर्वीताखण्डमण्डलम् ॥ १३-३४१ ॥</p>
<p>तेनासङ्ख्यान्गुरून्कुर्यात्पूरणाय स्वसंविदः ।</p>
<p>यदि नाम हि एक एव न पूर्णज्ञानशाली गुरुः प्राप्यते, तदेकैकतः<br>
परिमितज्ञानाद् गुरोरंशांशिकाक्रमेणापि ज्ञानान्यादाय<br>
स्वात्मन्यखण्डमण्डलं पूर्णं ज्ञानं कुर्यात्,<br>
अतश्चैवंविधादेकस्मादेव गुरोस्तदलाभात्स्वसंवित्परिपूरणाय<br>
महतापि प्रयत्नेन निःसङ्ख्याका गुरवः कार्याः, नैवं<br>
कश्चित्प्रत्यवायः &ndash; इत्यर्थः ॥</p>
<p>तीव्रशक्तिपाताघ्रतः पुनः पूर्णज्ञानमेव गुरुमासादयेत्<br>
यत्प्रसादादनायासमेवास्य स्वात्मनो विज्ञानपारिपूर्ण्यं समुदियात् &ndash;<br>
इत्याह &ndash;</p>
<p>धन्यस्तु पूर्णविज्ञानं ज्ञानार्थी लभते गुरुम् ॥ १३-३४२ ॥</p>
<p>अत्र चाहमेवोदाहरणं यद्विज्ञानार्थिना मया लोकोत्तरे<br>
द्वयाद्वयात्मनि<br>
शैवशास्त्रादावभिख्यामात्रप्रख्यापितपरश्रेयःसंश्रयः श्रीमान्<br>
कल्याणः पूर्णविज्ञानवानेक एव गुरुर्लब्धः, पदवाक्यप्रमाणादौ<br>
लौकिके श्रीमान् सुगृहीतनामधेयः शङ्खधरश्चेति ॥ ३४२ ॥</p>
<p>ननु यदि नाम एकस्मादेव पूर्णविज्ञानशालिनो गुरोरनायासमेव<br>
पूर्णं ज्ञानं स्यात् तदस्तु, तदर्थं<br>
पुनर्नानागुर्वादिसम्भरणात्मा प्रयत्नोऽपि कस्मात्क्रियते? &ndash;<br>
इत्याशङ्क्याह &ndash;</p>
<p>नानागुर्वागमस्रोतःप्रतिभामात्रमिश्रितम् ।<br>
कृत्वा ज्ञानार्णवं स्वाभिर्विप्रुड्भिः प्लावयेन्न किम् ॥ १३-३४३ ॥</p>
<p>स्रोतः सन्ततिर्नदीप्रवाहश्च, प्रतिभा साम्मुख्येन भानम्, मिश्रितं<br>
पूरितं किं न प्लावयेदिति सर्वमेव ज्ञानसंविभागभाजनं कुर्यात् &ndash; इत्यर्थः ॥</p>
<p>एतच्च गुरुभिरप्युक्तम् &ndash; इत्याह &ndash;</p>
<p>आ तपनान्मोटकान्तं यस्य मेऽस्ति गुरुक्रमः ।<br>
तस्य मे सर्वशिष्यस्य नोपदेशदरिद्रता ॥ १३-३४४ ॥</p>
<p>श्रीमता कल्लटेनेत्थं गुरुणा तु न्यरूप्यत ।</p>
<p>अनेनैवाशयेन मयाऽपि नानागुरूपसेवनं कृतम् &ndash; इत्याह &ndash;</p>
<p>अहमप्यत एवाधःशास्त्रदृष्टिकुतूहलात् ॥ १३-३४५ ॥</p>
<p>तार्किकश्रौतबौद्धार्हद्वैष्णवादीन्नसेविषि ।</p>
<p>कुतूहलादिति न त्वादरात्, तार्किका नैयायिकवैशेषिकादयः ॥</p>
<p>ननु यथा वैष्णवादिभ्यः शैवादीनां गुरूणामेवमुत्कर्षः,<br>
तथैषामधरशासनस्थानामपि परस्परं किमस्ति न वा? &ndash;<br>
इत्याशङ्क्याह &ndash;</p>
<p>लोकाध्यात्मातिमार्गादिकर्मयोगविधानतः ॥ १३-३४६ ॥</p>
<p>सम्बोधोत्कर्षबाहुल्यात्क्रमोत्कृष्टान्विभावयेत् ।</p>
<p>लोकः श्रुतिस्मृत्यादिः, अध्यात्मं वेदान्तादिः, अतिमार्गो<br>
लौकिकमार्गातीतं साङ्ख्यपातञ्जलादि, एवमादावग्निष्टोमादेः<br>
कर्मणः, चित्तवृत्तिनिरोधाद्यात्मनश्च योगस्य विधानतो हेतोः<br>
सम्यग्बोधस्य यथायथमुत्कर्षतारम्यात् क्रमोत्कृष्टान्वैदिकादीन्<br>
गुरून्विभावयेज्जानीयात् &ndash; इत्यर्थः ॥</p>
<p>एवं वैष्णवादिक्रमेण यथायथं सम्बोधोत्कर्षभाजामेव<br>
मुनीनामस्मद्दर्शनं प्रत्यपि जिज्ञासा जाता &ndash; इत्याह &ndash;</p>
<p>श्रीपूर्वशास्त्रे प्रष्टारो मुनयो नारदादयः ॥ १३-३४७ ॥</p>
<p>प्राग्वैष्णवाः सौगताश्च सिद्धान्तादिविदस्ततः ।<br>
क्रमात् त्रिकार्थविज्ञानचन्द्रोत्सुकितदृष्टयः ॥ १३-३४८ ॥</p>
<p>एवं यथायथमूर्ध्वोर्ध्वक्रमेण गुरुशास्त्रपरिचयात् सम्बोधोत्कर्षो<br>
भवेत् &ndash; इति न गुरुभूयस्त्वे विचिकित्सितव्यम् &ndash; इत्याह &ndash;</p>
<p>तस्मान्न गुरुभूयस्त्वे विशङ्केत कदाचन ।</p>
<p>ननु</p>
<p>&ldquo;गुर्वन्तररते मूढे आगमान्तरसेवके ।<br>
शक्तिहिंसाकरे द्विष्टे सम्पर्कं नैव कारयेत् ॥&rdquo;</p>
<p>इत्याद्युक्त्या गुर्वन्तररतस्यास्पृश्यत्वमभिहितमिति गुर्वन्तरगमने<br>
विवेकिनः शङ्कावश्यमुदियादित्येवं कस्मादुक्तम्? &ndash; इत्याशङ्क्याह &ndash;</p>
<p>गुर्वन्तररते मूढे आगमान्तरसेवके ॥ १३-३४९ ॥</p>
<p>प्रत्यवायो य आम्नातः स इत्थमिति गृह्यताम् ।</p>
<p>इत्थमिति वक्ष्यमाणप्रकारेण ॥</p>
<p>तदेवाह ↓</p>
<p>यो यत्र शास्त्रेऽधिकृतः स तत्र गुरुरुच्यते ॥ १३-३५० ॥</p>
<p>तत्रानधिकृतो यस्तु तद्गुर्वन्तरमुच्यते ।</p>
<p>तत्रानधिकृत इति यथा वामे सैद्धान्तिकः ॥</p>
<p>एतदेव दृष्टान्तोपदर्शनेन हृदयङ्गमयति &ndash;</p>
<p>यथा तन्मण्डलासीनो मण्डलान्तरभूपतिम् ॥ १३-३५१ ॥</p>
<p>स्वमण्डलजिगीषुः सन्सेवमानो विनश्यति ।<br>
तथोत्तरोत्तरज्ञानसिद्धिप्रेप्सुः समाश्रयन् ॥ १३-३५२ ॥</p>
<p>अधराधरमाचार्यं विनाशमधिगच्छति ।</p>
<p>इह यथा तस्मिन्नेव मण्डले स्थितः कश्चित्तदेव स्वमास्पदभूतं<br>
मण्डलमपहृतप्रायं जेतुमिच्छुस्तत्रानधिकारिणमपि<br>
मण्डलान्तरभूपतिं सेवमानो विनश्यति तज्जयोऽस्य मा भूत्<br>
प्रत्युतानर्थान्तरं किञ्चिदुदियात् &ndash; इत्यर्थः । एवमूर्ध्वोर्ध्व एव<br>
ज्ञाने स्थितस्तत्सिद्धिमेव च<br>
प्राप्तुमिच्छुस्तदनधिकृतमधराधरमाचार्यं<br>
समाश्रयन्विनाशमधिगच्छति तत्समुदितेऽमुष्य भुक्तिमुक्ती मा स्यातां<br>
प्रत्युत प्रत्यवायित्वं भवेत् &ndash; इत्यर्थः ॥</p>
<p>न केवलमेतत्स्वदर्शनमेवाधिकृत्योक्तं यावद्दर्शनान्तराण्यपि &ndash;<br>
इत्याह &ndash;</p>
<p>एवमेवोर्ध्ववर्तिष्णोरागमात्सिद्धिवाञ्छकः ॥ १३-३५३ ॥</p>
<p>मायीयशास्त्रनिरतो विनाशं प्रतिपद्यते ।</p>
<p>उक्तं च</p>
<p>श्रीमदानन्दे कर्म संश्रित्य भावतः ॥ १३-३५४ ॥</p>
<p>जुगुप्सते तत्तस्मिंश्च विफलेऽन्यत्समाश्रयेत् ।<br>
दिनाद्दिनं ह्रसंस्त्वेवं पच्यते रौरवादिषु ॥ १३-३५५ ॥</p>
<p>नचैतन्न्यायमात्रसिद्धमेव &ndash; इत्याह &ndash; &ldquo;उक्तं च&rdquo; इत्यादि । यः<br>
कश्चिदुत्तरोत्तरशास्त्रीयमपि कर्म संश्रित्य भावतो जुगुप्सते तत्र<br>
निष्ठां न यायादिति तस्मिन्निष्फलेऽन्यन्मायीयशास्त्रीयं कर्म<br>
सम्यगाहृदयादाश्रयेत्, स पुनरिह लोके दिनाद् दिनं ह्रसन्<br>
धनदारादिभिरपचीयमानः परत्र रौरवादिषु पच्यते<br>
पापफलभाग्भवेत् &ndash; इत्यर्थः । एवम्पाठश्च जरत्पुस्तकेषु शतशो<br>
दृष्टः ॥</p>
<p>ननु यद्येवमूर्ध्वशासनस्थोऽप्यधराधरे गुर्वादौ रज्यन् प्रत्यवेयात्,<br>
तदूर्ध्वोर्ध्वं मार्गं प्राप्तुमिच्छुरधरं गुर्वादि परिहरन् कीदृक्<br>
स्यात्? &ndash; इत्याशङ्क्याह &ndash;</p>
<p>यस्तूर्ध्वोर्ध्वपथप्रेप्सुरधरं गुरुमागमम् ।<br>
जिहासेच्छक्तिपातेन स धन्यः प्रोन्मुखीकृतः ॥ १३-३५६ ॥</p>
<p>एवमेवंविधानामेवानुग्राह्यतयास्मद्दर्शनसंस्कारविशेषोऽप्युक्तः &ndash;<br>
इत्याह &ndash;</p>
<p>अत एवेह शास्त्रेषु शैवेष्वेव निरूप्यते ।<br>
शास्त्रान्तरार्थानाश्वस्तान्प्रति संस्कारको विधिः ॥ १३-३५७ ॥</p>
<p>नचैतदेवास्य दर्शनस्योत्तमत्वे निमित्तं यावदन्यदपि &ndash; इत्याह &ndash;</p>
<p>अतश्चाप्युत्तमं शैवं योऽन्यत्र पतितः स हि ।<br>
इहानुग्राह्य ऊर्ध्वोर्ध्वं नेतस्तु पतितः क्वचित् ॥ १३-३५८ ॥</p>
<p>ऊर्ध्वोर्ध्वमिति यथा वैष्णवादिः शैवे, स वामे स च दक्षे इति ।<br>
क्वचिदिति वैष्णवादौ ॥</p>
<p>एवं ह्यस्मद्दर्शन इव तत्रापि तं प्रति कश्चन लिङ्गोद्धारप्रायः<br>
संस्कारविशेषोऽभिहितः स्यात् । तदाह &ndash;</p>
<p>अत एव हि सर्वर्ज्ञैब्रह्मविष्ण्वादिभिर्निजे ।<br>
न शासने समाम्नातं लिङ्गोद्धारादि किञ्चन ॥ १३-३५९ ॥</p>
<p>सर्वज्ञैरिति ते ह्येवं जानते यदूर्ध्वोर्ध्ववर्तिनां<br>
शैवादीनामस्मदादिदर्शनानुग्राह्यत्वं नास्तीति ॥</p>
<p>ननु यद्येते सर्वज्ञाः तदत्युत्कृष्टं शैवं ज्ञानमपहाय<br>
कस्मादेवमपकृष्टं ज्ञानमादिशन्? &ndash; इत्याशङ्क्याह &ndash;</p>
<p>इत्थं विष्ण्वादयः शैवपरमार्थैकवेदिनः ।<br>
कांश्चित्प्रति तथादिक्षुस्ते मोहाद्विमतिं श्रिताः ॥ १३-३६० ॥</p>
<p>कांश्चिदिति तावदुपदेशयोग्यान् । तथेति अपकृष्टज्ञानात्मना<br>
प्रकारेण &ndash; इत्यर्थः । तेषां च तावतैव मोहवशादिदमेव तत्त्वमिति<br>
विरुद्धे निश्चय इत्युक्तं ते मोहाद्विमतिं श्रिता इति ॥</p>
<p>तेषां च तत्रैवाभिनिवेशाद् ब्रह्माद्यैरपि तदेव दार्ढ्येनोपदिष्टम् &ndash; इत्याह &ndash;</p>
<p>तथाविधामेव मतिं सत्यसंस्पर्शनाक्षमाम् ।<br>
दृष्ट्वैषां ब्रह्मविष्ण्वाद्यैर्बुद्धैरपि तथोदितम् ॥ १३-३६१ ॥</p>
<p>तथाविधामिति विरुद्धाम्, अत एवोक्तं सत्यसंस्पर्शनाक्षमामिति ।<br>
बुद्धैरपि शैवपरमार्थतया प्रबुद्धैरपि &ndash; इत्यर्थः । तथेति<br>
तत्तदाशयोचितेनापकृष्टज्ञानात्मना प्रकारेण &ndash; इत्यर्थः ॥ ३६१ ॥</p>
<p>प्रतिज्ञातमेवाह्निकार्थं प्रथमार्धेनोपसंहरति &ndash;</p>
<p>इत्येष युक्त्यागमतः शक्तिपातो विवेचितः ।</p>
<p>इति श्रीमदाचार्याभिनवगुप्तपादविरचिते श्रीतन्त्रालोके<br>
शक्तिपातप्रदर्शनं नाम त्रयोदशमाह्निकम् ॥ १३ ॥</p>
<p>विवेचित इति शिवम् ॥</p>
<p>परमेशशक्तिपातव्यक्तस्वात्मीयवीर्यवैभवतः ।<br>
प्रभविष्णुराह्निकार्थं त्रयोदशं जयरथः स्फुटं व्यवृणोत् ॥</p>
<p>इति श्रामदाचार्याभिनवगुप्तपादविरचिते,<br>
श्रीजयरथाचार्यकृतविवेकाभिख्यव्याख्योपेते श्रीतन्त्रालोके<br>
शक्तिपातप्रदर्शनं नाम त्रयोदशमाह्निकम् ॥ १३ ॥</p>

  </div>
</article>


        <div id="disqus_thread"></div>
<script type="text/javascript">

  (function() {
    
    
    if (window.location.hostname == "localhost")
      return;

    var dsq = document.createElement('script'); dsq.type = 'text/javascript'; dsq.async = true;
    var disqus_shortname = 'vvasuki-site';
    dsq.src = '//' + disqus_shortname + '.disqus.com/embed.js';
    (document.getElementsByTagName('head')[0] || document.getElementsByTagName('body')[0]).appendChild(dsq);
  })();
</script>
<noscript>Please enable JavaScript to view the <a href="https://disqus.com/?ref_noscript">comments powered by Disqus.</a></noscript>

        





<aside class="card border noPrint" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/AgamaH/AryaH/hinduism/branches/shaivaH/trikam/abhinavagupta-mUlam/tantrAlokaH/jayaratha-TIkA/13/">१३ </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: १३</li>
        
    </nav>
</aside>

      </main>
    </div>
    <footer class="bg-yellow  p-1" role="contentinfo">
  

  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/AgamaH/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/AgamaH/actions/workflows/build.yml"><img src="https://github.com/vishvAsa/AgamaH/actions/workflows/build.yml/badge.svg"> Built </a> on 2022 Nov 23 16:43:39 UTC. (<a href="http://google.com/search?q=16%3a43%3a39%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
